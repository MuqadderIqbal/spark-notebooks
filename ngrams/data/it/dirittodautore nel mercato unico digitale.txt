IT IT
COMMISSIONE
EUROPEA
Bruxelles, 14.9.2016
COM(2016) 593 final
2016/0280 (COD)
Proposta di
DIRETTIVA DEL PARLAMENTO EUROPEO E DEL CONSIGLIO
sul diritto d'autore nel mercato unico digitale
(Testo rilevante ai fini del SEE)
{SWD(2016) 301 final}
{SWD(2016) 302 final}
IT 2 IT
RELAZIONE
1. CONTESTO DELLA PROPOSTA
• Motivi e obiettivi della proposta
L’evoluzione delle tecnologie digitali ha cambiato il modo in cui le opere e altro materiale
protetto vengono creati, prodotti, distribuiti e sfruttati. Sono emersi nuovi usi, nuovi attori e
nuovi modelli di business. Nell’ambiente digitale gli utilizzi transfrontalieri sono inoltre
aumentati e, per i consumatori, si sono aperte nuove opportunità di accesso a contenuti
protetti dal diritto d’autore. Sebbene gli obiettivi e i principi stabiliti dal quadro UE in materia
di diritto d’autore rimangano tuttora validi, occorre adattarsi a queste nuove realtà. Un
intervento a livello dell’UE si rende necessario anche per evitare una frammentazione del
mercato interno. In questo contesto la strategia per il mercato unico digitale1
adottata nel
maggio 2015 ha individuato la necessità di "assorbire le differenze fra i diversi regimi
nazionali del diritto d’autore e aprire maggiormente agli utenti l'accesso online alle opere in
tutta l’UE". La comunicazione sulla strategia ha sottolineato l’importanza di migliorare
l’accesso oltre frontiera ai servizi contenutistici protetti dal diritto d’autore, favorire nuovi
utilizzi nei settori della ricerca e dell’istruzione e chiarire il ruolo dei servizi online nella
distribuzione di opere e altro materiale. Nel dicembre 2015 la Commissione ha pubblicato la
comunicazione "Verso un quadro normativo moderno e più europeo sul diritto d’autore"2
in
cui ha delineato azioni mirate e una visione a lungo termine per un aggiornamento delle
norme UE in materia. La presente proposta è una delle misure volte ad affrontare alcune
problematiche specifiche individuate in tale comunicazione.
Le eccezioni e le limitazioni al diritto d’autore e ai diritti connessi sono armonizzate a livello
UE. Alcune di queste eccezioni mirano al raggiungimento di obiettivi di politica pubblica in
materia, ad esempio, di ricerca o di istruzione. Visti i nuovi tipi di utilizzo recentemente
emersi, ci si chiede tuttavia se esse siano ancora idonee a realizzare un giusto equilibrio tra i
diritti e gli interessi degli autori e di altri titolari di diritti, da un lato, e degli utenti, dall'altro.
Tali eccezioni, inoltre, hanno tuttora carattere nazionale e non è garantita la certezza giuridica
relativamente agli utilizzi transfrontalieri. In tale contesto la Commissione ha identificato tre
settori di intervento: utilizzi digitali e transfrontalieri nel settore dell’istruzione, estrazione di
testo e di dati per scopi di ricerca scientifica e conservazione del patrimonio culturale.
L’obiettivo è quello di garantire la legittimità di taluni tipi di utilizzo in questi settori, anche
oltre frontiera. Grazie all'aggiornamento normativo delle eccezioni e delle limitazioni, i
ricercatori beneficeranno di un contesto giuridico più chiaro nell'utilizzo di strumenti di
ricerca innovativi basati sull'estrazione di testo e di dati, docenti e alunni saranno in grado di
sfruttare al meglio le tecnologie digitali a tutti i livelli di istruzione e gli istituti di tutela del
patrimonio culturale (in particolare, biblioteche accessibili al pubblico o musei, archivi o
istituti per il patrimonio cinematografico o sonoro) saranno sostenute nelle loro iniziative di
salvaguardia del patrimonio culturale, a vantaggio, in ultima istanza, degli stessi cittadini
dell’UE.
Se è pur vero che le tecnologie digitali dovrebbero facilitare l’accesso oltre frontiera alle
opere e altro materiale, permangono tuttavia alcuni ostacoli, in particolare per le opere e gli
utilizzi in cui la procedura di acquisizione dei diritti è complessa. È il caso degli istituti di
tutela del patrimonio culturale che desiderano fornire un accesso online, anche oltre frontiera,
alle opere fuori commercio contenute nei loro cataloghi. A causa di tali ostacoli i cittadini

1 COM(2015) 192 final.
2 COM(2015) 626 final.
IT 3 IT
europei perdono varie opportunità di accesso al patrimonio culturale. La proposta affronta
questi problemi introducendo un meccanismo specifico mirante a semplificare la conclusione
di contratti di licenza per la divulgazione di opere fuori commercio da parte di detti istituti.
Quanto al settore audiovisivo, nonostante la crescente importanza delle piattaforme di video
su richiesta (video on demand, VOD), le opere dell’UE rappresentano appena un terzo di
quelle disponibili per i consumatori su tali strumenti. Anche in questo caso la scarsa
disponibilità è in parte imputabile alla complessa procedura di acquisizione dei diritti. La
presente proposta prevede una serie di misure destinate a facilitare le procedure di
concessione delle licenze e di acquisizione dei diritti, rendendo in definitiva più semplice
l'accesso transfrontaliero dei consumatori a contenuti protetti dal diritto d’autore.
L'evoluzione delle tecnologie digitali ha fatto emergere nuovi modelli di business e ha
rafforzato il ruolo di Internet quale principale mercato per la distribuzione e l’accesso ai
contenuti protetti dal diritto d’autore. Nel nuovo contesto i titolari di diritti incontrano
difficoltà nel momento in cui cercano di concedere una licenza e di essere remunerati per la
diffusione online delle loro opere, il che potrebbe mettere a rischio lo sviluppo della creatività
europea e la produzione di contenuti creativi. Occorre perciò garantire che gli autori e i titolari
di diritti ricevano una quota equa del valore generato dall’utilizzo delle loro opere e di altro
materiale. In quest'ottica la presente proposta prevede misure volte a migliorare la posizione
dei titolari di diritti all'atto della negoziazione e della remunerazione per lo sfruttamento dei
contenuti di loro proprietà da parte di servizi online che danno accesso a contenuti caricati
dagli utenti. Un’equa ripartizione del valore è altresì necessaria per garantire la sostenibilità
del settore dell'editoria giornalistica. Ad oggi gli editori di giornali riescono difficilmente a
concedere licenze per le pubblicazioni online ricavando una quota equa del valore che esse
generano, il che, in ultima analisi, potrebbe pregiudicare l’accesso dei cittadini
all’informazione. La proposta prevede, per gli editori di giornali, l'introduzione di un nuovo
diritto mirante a facilitare la concessione di licenze online per le pubblicazioni, il recupero
dell’investimento e il rispetto dei diritti. Affronta anche la questione dell’attuale incertezza
giuridica quanto alla possibilità per tutti gli editori di ricevere una quota del compenso
previsto per l'utilizzo di opere in virtù di un'eccezione. Infine, gli autori e gli artisti (interpreti
o esecutori) hanno spesso scarso potere negoziale nei rapporti contrattuali all'atto della
concessione di una licenza per i loro diritti. Spesso vi è inoltre poca trasparenza sui proventi
derivanti dall’utilizzo delle loro opere o esecuzioni, il che alla fine incide negativamente sulla
loro remunerazione. La proposta include misure volte a migliorare la trasparenza e ad
instaurare rapporti contrattuali più equilibrati tra gli autori e gli artisti (interpreti o esecutori) e
coloro cui essi cedono i loro diritti. Nel complesso le misure prospettate nel titolo IV della
proposta, volte a garantire il buon funzionamento del mercato per il diritto d’autore,
dovrebbero avere a medio termine un impatto positivo sulla produzione e sulla disponibilità di
contenuti, nonché sul pluralismo dei mezzi di comunicazione, il che, in definitiva, andrà a
beneficio dei consumatori.
• Coerenza con le disposizioni vigenti nel settore normativo interessato
La strategia per il mercato unico digitale delinea una serie di iniziative miranti a creare un
mercato interno per i servizi e i contenuti digitali. Nel dicembre 2015 si è fatto un primo passo
avanti in tal senso con l’adozione da parte della Commissione della proposta di regolamento
del Parlamento europeo e del Consiglio che garantisce la portabilità transfrontaliera dei
servizi di contenuti online nel mercato interno3
.

3 COM(2015) 627 final.
IT 4 IT
La presente proposta verte su alcune delle azioni mirate individuate nella comunicazione
"Verso un quadro normativo moderno e più europeo sul diritto d’autore". Altre azioni
individuate in quest'ultimo documento sono invece inserite nella "Proposta di regolamento del
Parlamento europeo e del Consiglio che stabilisce norme relative all’esercizio del diritto
d’autore e dei diritti connessi applicabili a talune trasmissioni online degli organismi di
diffusione radiotelevisiva e ritrasmissioni di programmi televisivi e radiofonici"4
, nella
"Proposta di regolamento del Parlamento europeo e del Consiglio relativo allo scambio
transfrontaliero tra l’Unione e i paesi terzi di copie in formato accessibile di determinate opere
e altro materiale protetto da diritto d’autore e da diritti connessi, a beneficio delle persone non
vedenti, con disabilità visive o con altre difficoltà nella lettura di testi a stampa"5
e nella
"Proposta di direttiva del Parlamento europeo e del Consiglio relativa a taluni utilizzi
consentiti delle opere e di altro materiale protetto da diritto d’autore e da diritti connessi a
beneficio delle persone non vedenti, con disabilità visive o con altre difficoltà nella lettura di
testi a stampa, e che modifica la direttiva 2001/29/CE sull’armonizzazione di taluni aspetti del
diritto d’autore e dei diritti connessi nella società dell’informazione"6
, adottate lo stesso
giorno della presente proposta di direttiva.
La presente proposta è coerente con il quadro giuridico dell’UE sul diritto d’autore
attualmente in vigore. Si basa, integrandole, sulle norme definite nelle direttive 96/9/CE7
,
2001/29/CE8
, 2006/115/CE9
, 2009/24/CE10
, 2012/28/UE11 e 2014/26/UE12. Al pari della
presente proposta tali direttive contribuiscono al funzionamento del mercato interno,
garantiscono un livello elevato di protezione per i titolari dei diritti e facilitano l'acquisizione
di questi ultimi.
La presente proposta integra la direttiva 2010/13/UE13 e la relativa proposta di modifica14
.
• Coerenza con le altre normative dell'Unione
La presente proposta di direttiva intende facilitare l’istruzione e la ricerca, migliorare la
diffusione delle culture europee e incidere positivamente sulla diversità culturale. È pertanto
coerente con gli articoli 165, 167 e 179 del trattato sul funzionamento dell’Unione europea

4 COM(2016) 594 final.
5 COM(2016) 595 final.
6 COM(2016) 596 final.
7 Direttiva 96/9/CE del Parlamento europeo e del Consiglio, dell'11 marzo 1996, relativa alla tutela
giuridica delle banche di dati (GU L 77 del 27.3.1996, pag. 20).
8 Direttiva 2001/29/CE del Parlamento europeo e del Consiglio, del 22 maggio 2001, sull'armonizzazione
di taluni aspetti del diritto d'autore e dei diritti connessi nella società dell'informazione (GU L 167 del
22.6.2001, pag. 10).
9 Direttiva 2006/115/CE del Parlamento europeo e del Consiglio, del 12 dicembre 2006, concernente il
diritto di noleggio, il diritto di prestito e taluni diritti connessi al diritto di autore in materia di proprietà
intellettuale (GU L 376 del 27.12.2006, pag. 28).
10 Direttiva 2009/24/CE del Parlamento europeo e del Consiglio, del 23 aprile 2009, relativa alla tutela
giuridica dei programmi per elaboratore (GU L 111 del 5.5.2009, pag. 16).
11 Direttiva 2012/28/UE del Parlamento europeo e del Consiglio, del 25 ottobre 2012, su taluni utilizzi
consentiti di opere orfane (GU L 299 del 27.10.2012, pag. 5).
12 Direttiva 2014/26/UE del Parlamento europeo e del Consiglio, del 26 febbraio 2014, sulla gestione
collettiva dei diritti d'autore e dei diritti connessi e sulla concessione di licenze multiterritoriali per i
diritti su opere musicali per l'uso online nel mercato interno (GU L 84 del 20.3.2014, pag. 72).
13 Direttiva 2010/13/UE del Parlamento europeo e del Consiglio, del 10 marzo 2010, relativa al
coordinamento di determinate disposizioni legislative, regolamentari e amministrative degli Stati
membri concernenti la fornitura di servizi di media audiovisivi (direttiva sui servizi di media
audiovisivi) (GU L 95 del 15.4.2010, pag. 1).
14 COM(2016) 287 final.
IT 5 IT
(TFUE). Consentendo un più ampio utilizzo e accesso ai contenuti protetti dal diritto d’autore
contribuisce inoltre a promuovere gli interessi dei consumatori, in conformità con le politiche
dell’UE in materia di protezione dei consumatori e con l’articolo 169 del TFUE.
2. BASE GIURIDICA, SUSSIDIARIETÀ E PROPORZIONALITÀ
• Base giuridica
La base giuridica della presente proposta è l'articolo 114 del TFUE, che conferisce all'UE il
potere di adottare misure aventi per oggetto l'instaurazione e il funzionamento del mercato
interno.
• Sussidiarietà (per la competenza non esclusiva)
Poiché le eccezioni e le limitazioni al diritto d’autore e ai diritti connessi sono armonizzate a
livello di Unione europea, il margine di manovra degli Stati membri nell'introdurle o
adeguarle è limitato. L’intervento a livello nazionale non sarebbe d'altronde sufficiente tenuto
conto della natura transfrontaliera delle questioni individuate. L’intervento dell’Unione
europea si rivela quindi necessario per raggiungere piena certezza giuridica sugli utilizzi
transfrontalieri nei settori della ricerca, dell’istruzione e del patrimonio culturale.
Per favorire la diffusione e l’accesso alle opere fuori commercio sono già state messe a punto
alcune iniziative nazionali riguardanti tuttavia solo alcuni Stati membri e applicabili
unicamente sul territorio nazionale. L’intervento dell’UE è pertanto necessario a far sì che in
tutti gli Stati membri vi siano meccanismi di concessione delle licenze per l’accesso e la
diffusione delle opere fuori commercio, garantendone nel contempo l'effetto transfrontaliero.
Quanto allo sfruttamento online delle opere audiovisive, per promuovere la disponibilità di
opere europee sulle piattaforme di video su richiesta in tutta l’UE occorre agevolare la
negoziazione di accordi di licenza in tutti gli Stati membri.
La distribuzione online di contenuti protetti dal diritto d’autore è per forza di cose
transfrontaliera. Solo dei meccanismi deliberati a livello europeo sono in grado di garantire il
buon funzionamento del mercato per la distribuzione di opere e altro materiale e di assicurare
la sostenibilità dell’editoria di fronte alle sfide dell’ambiente digitale. Infine, gli autori e gli
artisti (interpreti o esecutori) dovrebbero beneficiare in tutti gli Stati membri del livello di
protezione elevato garantito dalle norme UE. A tal fine, anche per evitare disparità tra Stati
membri, occorre definire un approccio comune dell’UE in materia di requisiti di trasparenza e
introdurre meccanismi che consentano l'adeguamento dei contratti in taluni casi e la
risoluzione delle controversie.
• Proporzionalità
La proposta prevede eccezioni obbligatorie che gli Stati membri sono tenuti ad attuare. Tali
eccezioni riguardano obiettivi chiave di politica pubblica e utilizzi con dimensione
transfrontaliera. Contemplano inoltre condizioni che tutelano il buon funzionamento dei
mercati e gli interessi dei titolari dei diritti e stimolano la creatività e gli investimenti. Pur
garantendo il rispetto degli obiettivi della direttiva, è stato mantenuto, ove pertinente, un
margine di discrezionalità a livello nazionale.
La proposta impone agli Stati membri di istituire meccanismi volti a facilitare l'acquisizione
del diritto d’autore e dei diritti connessi per le opere fuori commercio e lo sfruttamento online
delle opere audiovisive. Sebbene miri a garantire un più ampio accesso e una maggior
diffusione dei contenuti, essa tutela nel contempo i diritti degli autori e degli altri titolari di
diritti. A tal fine sono previste diverse misure di salvaguardia (ad esempio, la possibilità di 
IT 6 IT
opporre un rifiuto, il mantenimento della possibilità di concedere una licenza, la
partecipazione al forum di negoziazione su base volontaria). La proposta si limita a quanto
necessario per conseguire l'obiettivo perseguito e lascia agli Stati membri un margine
discrezionale sufficiente per quanto riguarda le caratteristiche specifiche di questi
meccanismi, senza imporre costi spropositati.
La proposta impone ad alcuni servizi della società dell'informazione una serie di obblighi,
comunque ragionevoli tenuto conto della natura dei servizi contemplati, del loro notevole
impatto sul mercato dei contenuti online e delle grandi quantità di contenuti protetti dal diritto
d’autore che vi sono memorizzati. L’introduzione di un diritto connesso per gli editori di
giornali migliorerebbe la certezza giuridica e la loro posizione negoziale, coerentemente con
l’obiettivo perseguito. La proposta è proporzionata in quanto riguarda unicamente le
pubblicazioni di carattere giornalistico e gli utilizzi digitali. Non incide inoltre
retroattivamente su alcun atto compiuto o diritto acquisito prima della data di recepimento.
L'obbligo di trasparenza contemplato mira soltanto a riequilibrare i rapporti contrattuali tra i
creatori e le loro controparti negoziali, rispettando nel contempo la libertà contrattuale.
• Scelta dell'atto giuridico
La proposta riguarda e, in alcuni casi, modifica direttive vigenti. Quando opportuno e tenuto
conto della finalità da raggiungere, lascia inoltre margine di manovra agli Stati membri,
garantendo nel contempo il rispetto dell'obiettivo del funzionamento del mercato interno. La
scelta di una direttiva come strumento legislativo è pertanto adeguata.
3. RISULTATI DELLE VALUTAZIONI EX POST, DELLE CONSULTAZIONI
DEI PORTATORI DI INTERESSI E DELLE VALUTAZIONI D'IMPATTO
• Valutazioni ex post / Vaglio di adeguatezza della legislazione vigente
La Commissione ha effettuato un riesame della vigente normativa sul diritto d’autore tra il
2013 e il 2016 con l'obiettivo di "assicurare che il diritto d’autore e le pratiche collegate [...]
rispondano allo scopo che si prefiggono anche in questo nuovo contesto digitale"15. Il
processo, anche se avviato prima dell’adozione del programma "Legiferare meglio" della
Commissione16 nel maggio 2015, è stato condotto nello spirito degli orientamenti ivi
delineati. In particolare ha evidenziato problemi nell’attuazione di alcune eccezioni e l'assenza
di una loro efficacia transfrontaliera17 e ha sottolineato le difficoltà emerse negli ultimi anni
nell'utilizzo dei contenuti protetti dal diritto d’autore, segnatamente a livello di ambiente
digitale e di contesto transfrontaliero.
• Consultazioni dei portatori di interessi
La Commissione ha effettuato una serie di consultazioni pubbliche. Quella sul riesame della
normativa UE sul diritto d’autore effettuata tra il 5 dicembre 2013 e il 5 marzo 201418 le ha
fornito una panoramica dei punti di vista dei portatori di interessi su tale riesame, incluse le
eccezioni, le limitazioni e la remunerazione degli autori e degli artisti (interpreti o esecutori).
La consultazione pubblica effettuata tra il 24 settembre 2015 e il 6 gennaio 2016 sul quadro
normativo per le piattaforme, gli intermediari online, i dati e il cloud computing e l’economia

15 COM(2012) 789 final.
16 COM(2015) 215 final.
17 Si tratta, rispettivamente, dell’eccezione per l'illustrazione a fini didattici e di ricerca (per quanto
riguarda l’estrazione di testo e di dati) e per atti di riproduzione specifici (per quanto riguarda la
conservazione).
18 La relazione sulle risposte ricevute nel quadro della consultazione è disponibile all’indirizzo:
http://ec.europa.eu/internal_market/consultations/2013/copyright-rules/docs/contributions/consultationreport_en.pdf
IT 7 IT
collaborativa19 ha fornito riscontri e pareri di tutti i portatori di interessi sul ruolo degli
intermediari nella diffusione online di opere e altro materiale. Tra il 23 marzo 2016 e il
15 giugno 2016 si è infine svolta una consultazione pubblica sul ruolo degli editori nella
catena del valore correlata al diritto d’autore e sulla "libertà di panorama". Quest'ultima
consultazione ha permesso, in particolare, di raccogliere opinioni sull’eventuale introduzione
nel diritto dell’Unione di un nuovo diritto connesso per gli editori.
Tra il 2014 e il 2016 la Commissione ha inoltre avuto colloqui con i portatori di interessi sui
vari temi affrontati dalla proposta.
• Assunzione e uso di perizie
Sono stati condotti studi giuridici20 ed economici21 sull’applicazione della direttiva
2001/29/CE, sugli effetti economici dell'adeguamento di alcune eccezioni e limitazioni, sul
quadro giuridico in materia di estrazione di testo e di dati e sulla remunerazione degli autori e
degli artisti (interpreti o esecutori).
• Valutazione d'impatto
Per la presente proposta è stata effettuata una valutazione d'impatto22. Il 22 luglio 2016 il
comitato per il controllo normativo ha emesso un parere positivo basandosi sul presupposto
che tale valutazione sarebbe stata ulteriormente migliorata23. La versione finale del
documento tiene conto delle osservazioni contenute nel parere.
La valutazione prende in esame gli scenari di base, le opzioni strategiche e il rispettivo
impatto su otto aspetti raggruppati in tre diversi capitoli, segnatamente: i) garantire un più
ampio accesso ai contenuti, ii) adeguare le eccezioni al contesto digitale e transfrontaliero e
iii) giungere al buon funzionamento del mercato per il diritto d’autore. Per ciascuna opzione è
stato analizzato l’impatto sui vari portatori di interessi; tenendo conto in particolare della
predominanza delle piccole e medie imprese nelle industrie creative, l’analisi conclude che
l’introduzione di un regime speciale non sarebbe appropriata poiché contraria alla finalità

19 I primi risultati sono disponibili all'indirizzo:https://ec.europa.eu/digital-single-market/news/first-briefresults-public-consultation-regulatory-environment-platforms-online-intermediaries
20 Studio sull’applicazione della direttiva 2001/29/CE sul diritto d’autore e i diritti connessi nella società
dell’informazione: http://ec.europa.eu/internal_market/copyright/studies/index_en.htm; Studio sul
quadro giuridico per l’estrazione di testo e di dati:
http://ec.europa.eu/internal_market/copyright/docs/studies/1403_study2_en.pdf; Studio sul diritto di
messa a disposizione e sul suo rapporto con il diritto di riproduzione nelle trasmissioni transfrontaliere
in digitale: http://ec.europa.eu/internal_market/copyright/docs/studies/141219-study_en.pdf; Studio
sulla remunerazione di autori e artisti (interpreti o esecutori) per l’uso delle loro opere e la fissazione
delle loro esecuzioni: https://ec.europa.eu/digital-single-market/en/news/commission-gathers-evidenceremuneration-authors-and-performers-use-their-works-and-fixations;
Studio sulla remunerazione degli
autori di libri e riviste scientifiche, dei traduttori, dei giornalisti e degli artisti visivi per l'utilizzo delle
loro opere: [inserire il riferimento al link – di prossima pubblicazione]
21 Studio di valutazione dell’impatto economico dell'adeguamento di talune limitazioni ed eccezioni al
diritto d’autore e ai diritti connessi nell’UE:
http://ec.europa.eu/internal_market/copyright/docs/studies/131001-study_en.pdf e Studio di valutazione
dell’impatto economico dell'adeguamento di talune limitazioni ed eccezioni al diritto d’autore e ai diritti
connessi nell’UE – Analisi di scelte strategiche specifiche:
http://ec.europa.eu/internal_market/copyright/docs/studies/140623-limitations-economic-impactsstudy_en.pdf
22 [Aggiungere il link alla valutazione d'impatto e alla sintesi]
23 [Aggiungere il link al parere del comitato]
IT 8 IT
dell’intervento. Le opzioni strategiche per ogni tematica sono illustrate brevemente qui di
seguito.
Accesso e disponibilità delle opere audiovisive su piattaforme di video su richiesta:
un’opzione di natura non legislativa (opzione 1) consistente nell’organizzare un dialogo fra i
portatori di interessi su aspetti connessi alla concessione delle licenze non è stata accolta in
quanto ritenuta insufficiente a risolvere singoli casi di blocchi. L’opzione prescelta
(opzione 2) combina l’organizzazione di un dialogo fra i portatori di interessi con l’obbligo
per gli Stati membri di istituire un meccanismo negoziale.
Opere fuori commercio: l’opzione 1 imponeva agli Stati membri l'istituzione di meccanismi
giuridici, con effetto transfrontaliero, atti a semplificare la conclusione di accordi di licenza
per libri e riviste specialistiche fuori commercio e l'organizzazione di un dialogo fra i portatori
di interessi a livello nazionale al fine di agevolare l’attuazione di tale meccanismo. L’opzione
2 andava oltre in quanto applicabile a tutti i tipi di opere fuori commercio. Tale estensione è
stata ritenuta necessaria per affrontare il problema della concessione delle licenze per le opere
fuori commercio in tutti i settori. È stata pertanto scelta l’opzione 2.
Utilizzo di opere e altro materiale in attività didattiche digitali e transfrontaliere: l'opzione 1,
consistente nel fornire agli Stati membri orientamenti sull’applicazione dell'eccezione per
l'uso didattico in ambiente digitale attualmente vigente e sull’organizzazione di un dialogo fra
i portatori di interessi, è stata ritenuta insufficiente a garantire certezza giuridica, in particolare
per quanto riguarda gli utilizzi transfrontalieri. L’opzione 2 imponeva l’introduzione di
un'eccezione obbligatoria con effetto transfrontaliero per utilizzi digitali. L’opzione 3 era
analoga all’opzione 2 ma lasciava un certo margine di manovra agli Stati membri, che
potevano decidere di applicare l’eccezione in funzione delle licenze disponibili. Questa
opzione è stata ritenuta la più proporzionata.
Estrazione di testo e di dati: l’opzione 1 prevedeva iniziative di autoregolamentazione da parte
del settore. Altre opzioni consistevano nell’introduzione di un’eccezione obbligatoria
riguardante l’estrazione di testo e di dati. Nell’opzione 2 l’eccezione copriva unicamente gli
utilizzi a fini non commerciali di ricerca scientifica. L'opzione 3 consentiva gli utilizzi a fini
commerciali di ricerca scientifica, ma limitava l'applicazione dell'eccezione ad alcuni
beneficiari. L’opzione 4 si spingeva oltre, non prevedendo restrizioni quanto ai beneficiari.
L'opzione 3 è stata ritenuta la più proporzionata.
Conservazione del patrimonio culturale: l’opzione 1 prevedeva un'attività di orientamento per
gli Stati membri sull’attuazione dell’eccezione per atti di riproduzione specifici a fini di
conservazione. È stata respinta poiché ritenuta insufficiente a conseguire certezza giuridica in
materia. È stata scelta l'opzione 2, che prevedeva un'eccezione obbligatoria a fini di
conservazione da parte degli istituti di tutela del patrimonio culturale.
Uso di contenuti protetti dal diritto d’autore da parte dei servizi della società
dell’informazione che memorizzano e danno accesso a grandi quantità di opere e altro
materiale caricati dagli utenti: l’opzione 1 consisteva nell’organizzare un dialogo fra i
portatori di interessi. È stata respinta poiché avrebbe avuto un impatto limitato sulla
possibilità per i titolari dei diritti di decidere le condizioni di utilizzo delle loro opere e altro
materiale. L’opzione prescelta (opzione 2) va oltre, prevedendo l’obbligo per alcuni prestatori
di servizi di munirsi di tecnologie adeguate e promuovendo la conclusione di accordi con i
titolari dei diritti.
IT 9 IT
Diritti sulle pubblicazioni: l’opzione 1 consisteva nell’instaurare un dialogo fra i portatori di
interessi per trovare soluzioni in materia di divulgazione dei contenuti delle pubblicazioni di
carattere giornalistico. È stata ritenuta insufficiente a garantire certezza giuridica in tutta
l'Unione europea. L’opzione 2 prevedeva l’introduzione di un diritto connesso sugli utilizzi
digitali delle pubblicazioni di carattere giornalistico. Oltre a ciò, l’opzione 3 disponeva che gli
Stati membri potessero consentire agli editori ai quali fossero trasferiti o concessi in licenza
dei diritti da un dato autore di chiedere una quota del compenso previsto per gli utilizzi nel
quadro di un'eccezione. Si è scelta quest’ultima opzione poiché affrontava tutti i problemi
pertinenti.
Equa remunerazione di autori e artisti (interpreti o esecutori) a livello contrattuale: l'opzione 1
prevedeva una raccomandazione agli Stati membri e l'instaurazione di un dialogo fra i
portatori di interessi. È stata respinta poiché non abbastanza efficace. L'opzione 2
contemplava l’introduzione di obblighi di trasparenza per le controparti contrattuali dei
creatori. Oltre a ciò, l’opzione 3 proponeva l’introduzione di un meccanismo di adeguamento
delle remunerazioni e di un meccanismo di risoluzione delle controversie. Si è scelta
quest'ultima opzione poiché l’opzione 2 non avrebbe fornito ai creatori strumenti esecutivi per
poter far valere l’obbligo di trasparenza.
• Efficienza normativa e semplificazione
Per gli utilizzi coperti dalle eccezioni la proposta consente agli istituti di istruzione, agli
istituti di ricerca di interesse pubblico e agli istituti di tutela del patrimonio culturale di ridurre
i costi di transazione. Per i titolari dei diritti tale riduzione non implica necessariamente una
perdita di reddito o minori proventi derivanti dalla concessione delle licenze: il campo di
applicazione e le condizioni stabilite dalle eccezioni garantiscono che i titolari dei diritti
subiscano un danno minimo. Di conseguenza, l’impatto sulle PMI in questi settori (in
particolare, l'editoria scientifica e scolastica) e sui loro modelli di business dovrebbe essere
limitato.
I meccanismi volti a migliorare le pratiche di concessione ridurranno verosimilmente i costi di
transazione e aumenteranno i proventi dei titolari dei diritti derivanti dalle licenze. Le PMI
operanti in questi settori (produttori, distributori, editori, ecc.) ne trarrebbero beneficio.
Ricadute positive potrebbero esserci anche per altre parti interessate, ad esempio le
piattaforme di video su richiesta. La proposta prevede inoltre una serie di misure (obbligo di
trasparenza per le controparti dei titolari dei diritti, introduzione di un nuovo diritto per gli
editori di giornali e obbligo per alcuni servizi online) che presumibilmente miglioreranno la
posizione negoziale dei titolari dei diritti e il controllo che esercitano sull’uso delle loro opere
e altro materiale, con un impatto positivo sui loro proventi.
Per alcuni servizi online e per quelli ai quali gli autori e gli artisti (interpreti o esecutori)
trasferiscono i diritti la proposta contempla nuovi obblighi che possono comportare costi
aggiuntivi. Essa, tuttavia, assicura che tali costi restino proporzionati e che, ove opportuno,
alcuni operatori non vi siano soggetti. Ad esempio, l’obbligo di trasparenza non si applicherà
se i costi amministrativi connessi risulteranno sproporzionati rispetto ai proventi generati.
Quanto ai servizi online, l’obbligo riguarda solo i servizi della società dell’informazione che
memorizzano e danno accesso a una grande quantità di contenuti protetti dal diritto d’autore
caricati dagli utenti.
La proposta prevede l’obbligo per gli Stati membri di applicare meccanismi di negoziazione e
di risoluzione delle controversie, il che comporta costi di conformità a loro carico. Essi,
tuttavia, potrebbero limitarli ricorrendo nella maggior parte dei casi alle strutture preesistenti. 
IT 10 IT
Anche l’eccezione per le attività didattiche può comportare costi a carico degli Stati membri
relativamente alle misure miranti a garantire la disponibilità e la visibilità delle licenze per gli
istituti scolastici.
I nuovi sviluppi tecnologici sono stati presi attentamente in esame. La proposta contiene varie
eccezioni miranti a facilitare l’uso dei contenuti protetti dal diritto d’autore tramite le nuove
tecnologie e misure che facilitano l’accesso ai contenuti, anche tramite le reti digitali. Essa,
infine, garantisce l'equilibrio delle posizioni negoziali tra tutti gli attori operanti nell'ambiente
digitale.
• Diritti fondamentali
Migliorando la posizione negoziale di autori ed artisti (interpreti o esecutori) e il controllo dei
titolari dei diritti sull’utilizzo dei loro contenuti protetti dal diritto d'autore, la proposta avrà
un impatto positivo sul diritto d’autore come diritto di proprietà, tutelato dall’articolo 17 della
Carta dei diritti fondamentali dell’Unione europea (in prosieguo: la "Carta"). Tale impatto
positivo sarà rafforzato dalle misure volte a migliorare le procedure di concessione delle
licenze e ad aumentare, in ultima istanza, i proventi dei titolari dei diritti. Alcune nuove
eccezioni che, in qualche misura, riducono il monopolio dei titolari dei diritti sono giustificate
da altri obiettivi di interesse pubblico. Esse avranno presumibilmente un impatto positivo sul
diritto all’istruzione e sulla diversità culturale. Infine, grazie alle misure di mitigazione
predisposte e ad un approccio equilibrato agli obblighi imposti ai portatori di interessi, la
direttiva ha un impatto limitato sulla libertà d’impresa e sulla libertà di espressione e
d'informazione sancite, rispettivamente, dagli articoli 16 e 11 della Carta.
4. INCIDENZA SUL BILANCIO
Nessuna.
5. ALTRI ELEMENTI
• Piani attuativi e modalità di monitoraggio, valutazione e informazione
A norma dell’articolo 22 la Commissione procede ad un riesame della direttiva non prima di
[cinque] anni dalla data [di recepimento].
• Documenti esplicativi
In linea con il considerando 48 della proposta di direttiva, gli Stati membri notificheranno alla
Commissione le misure di recepimento unitamente a documenti esplicativi. Ciò è necessario
tenuto conto della complessità delle norme stabilite dalla proposta e dell’importanza di
mantenere un approccio armonizzato per quanto concerne le norme applicabili all’ambiente
digitale e al contesto transfrontaliero.
• Illustrazione dettagliata delle singole disposizioni della proposta
Il titolo I contiene disposizioni generali che i) precisano l’oggetto e l'ambito di applicazione
della direttiva e ii) forniscono definizioni che dovranno essere interpretate in modo uniforme
nell’Unione.
Il titolo II riguarda misure miranti ad adeguare le eccezioni e le limitazioni all’ambiente
digitale e al contesto transfrontaliero. Include tre articoli che impongono agli Stati membri di
disporre eccezioni obbligatorie ovvero una limitazione per permettere: i) l'estrazione di testo e
di dati da parte di istituti di ricerca a fini di ricerca scientifica (articolo 3), ii) gli utilizzi 
IT 11 IT
digitali di opere e altro materiale con esclusiva finalità illustrativa ad uso didattico (articolo 4)
e iii) la realizzazione di copie, da parte degli istituti di tutela del patrimonio culturale, di opere
e altro materiale presente permanentemente nelle loro raccolte nella misura necessaria alla
conservazione (articolo 5). L’articolo 6 prevede disposizioni comuni al titolo in materia di
eccezioni e le limitazioni.
Il titolo III riguarda misure volte a migliorare le pratiche di concessione delle licenze e a
garantire un più ampio accesso ai contenuti. L’articolo 7 impone agli Stati membri di istituire
un meccanismo giuridico che faciliti gli accordi di licenza per opere e altro materiale fuori
commercio. L’articolo 8 garantisce l’effetto transfrontaliero di tali accordi. L’articolo 9
impone agli Stati membri di instaurare fra i portatori di interessi un dialogo sulle questioni di
cui agli articoli 7 e 8. L’articolo 10 introduce l’obbligo per gli Stati membri di istituire un
meccanismo di negoziazione per agevolare i negoziati sullo sfruttamento online delle opere
audiovisive.
Il titolo IV riguarda misure volte a creare un mercato ben funzionante per il diritto d’autore.
Gli articoli 11 e 12 i) estendono i diritti di cui all'articolo 2 e all'articolo 3, paragrafo 2, della
direttiva 2001/29/CE agli editori di giornali per l’utilizzo digitale delle loro pubblicazioni e ii)
prevedono la possibilità per gli Stati membri di fornire a tutti gli editori la possibilità di
reclamare una parte del compenso previsto per gli utilizzi effettuati in virtù di un'eccezione.
L’articolo 13 impone ai prestatori di servizi della società dell’informazione che memorizzano
e danno accesso a grandi quantità di opere e altro materiale caricati dagli utenti l’obbligo di
adottare misure adeguate e proporzionate volte a garantire il funzionamento degli accordi
conclusi con i titolari dei diritti e a evitare che i loro servizi rendano disponibili i contenuti
specificamente identificati dai titolari dei diritti in collaborazione con i prestatori stessi.
L’articolo 14 impone agli Stati membri di includere obblighi di trasparenza a vantaggio di
autori ed artisti (interpreti o esecutori). L’articolo 15 impone agli Stati membri di istituire un
meccanismo di adeguamento contrattuale a sostegno dell’obbligo di cui all’articolo 14.
L’articolo 16 impone agli Stati membri di istituire un meccanismo di risoluzione delle
controversie per problemi derivanti dall’applicazione degli articoli 14 e 15.
Il titolo V contiene le disposizioni finali relative alle modifiche di altre direttive,
all’applicazione nel tempo, alle disposizioni transitorie, alla protezione dei dati personali, al
recepimento, al riesame e all’entrata in vigore.
IT 12 IT
2016/0280 (COD)
Proposta di
DIRETTIVA DEL PARLAMENTO EUROPEO E DEL CONSIGLIO
sul diritto d'autore nel mercato unico digitale
(Testo rilevante ai fini del SEE)
IL PARLAMENTO EUROPEO E IL CONSIGLIO DELL'UNIONE EUROPEA,
visto il trattato sul funzionamento dell'Unione europea, in particolare l'articolo 114,
vista la proposta della Commissione europea,
previa trasmissione del progetto di atto legislativo ai parlamenti nazionali,
visto il parere del Comitato economico e sociale europeo24
,
visto il parere del Comitato delle regioni25
,
deliberando secondo la procedura legislativa ordinaria,
considerando quanto segue:
(1) Il trattato prevede l'instaurazione di un mercato interno e la creazione di un sistema
che garantisca l'assenza di distorsioni della concorrenza in tale mercato.
L'armonizzazione delle legislazioni degli Stati membri relative al diritto d'autore e ai
diritti connessi dovrebbe contribuire ulteriormente al raggiungimento di tali obiettivi.
(2) Le direttive finora adottate nel settore del diritto d’autore e dei diritti connessi
garantiscono un livello di protezione elevato ai titolari dei diritti e creano un quadro
che disciplina lo sfruttamento delle opere e altro materiale protetto. Tale quadro
giuridico armonizzato contribuisce al buon funzionamento del mercato interno e
stimola l’innovazione, la creatività, gli investimenti e la produzione di contenuti nuovi,
anche in ambiente digitale. La protezione così garantita contribuisce inoltre
all’obiettivo dell’Unione di rispettare e promuovere la diversità culturale, portando
allo stesso tempo in primo piano il patrimonio culturale comune europeo. A norma
dell'articolo 167, paragrafo 4, del trattato sul funzionamento dell’Unione europea,
l’Unione deve tener conto degli aspetti culturali nell’azione da essa svolta.
(3) I rapidi sviluppi tecnologici continuano a trasformare il modo in cui le opere e altro
materiale sono creati, prodotti, distribuiti e sfruttati, mentre continuano ad emergere
nuovi modelli di business e nuovi attori. Gli obiettivi e i principi stabiliti dal quadro
giuridico dell’Unione sul diritto d’autore rimangono validi, ma vi è ancora incertezza
giuridica quanto a taluni utilizzi, anche transfrontalieri, delle opere e altro materiale in
ambiente digitale, sia per i titolari dei diritti che per gli utenti. In alcuni settori, come
indicato nella comunicazione della Commissione "Verso un quadro normativo
moderno e più europeo sul diritto d’autore"26, è necessario adeguare e completare

24 GU C , , pag. .
25 GU C , , pag. .
26 COM(2015) 626 final.
IT 13 IT
l’attuale quadro dell’Unione sul diritto d’autore. La presente direttiva prevede norme
miranti ad adeguare talune eccezioni e limitazioni all’ambiente digitale e al contesto
transfrontaliero, nonché misure volte a facilitare determinate procedure di concessione
delle licenze per la divulgazione di opere fuori commercio e la disponibilità online di
opere audiovisive su piattaforme di video su richiesta al fine di garantire un più ampio
accesso ai contenuti. Per garantire il buon funzionamento del mercato per il diritto
d’autore sono altresì opportune norme relative ai diritti sulle pubblicazioni, all’uso di
opere e altro materiale da parte dei prestatori di servizi online che memorizzano e
danno accesso a contenuti caricati dagli utenti e alla trasparenza dei contratti per autori
ed artisti (interpreti o esecutori).
(4) La presente direttiva si basa e integra le norme stabilite dalle direttive attualmente in
vigore in questo settore, in particolare la direttiva 96/9/CE del Parlamento europeo e
del Consiglio27, la direttiva 2001/29/CE del Parlamento europeo e del Consiglio28, la
direttiva 2006/115/CE del Parlamento europeo e del Consiglio29, la direttiva
2009/24/CE del Parlamento europeo e del Consiglio30, la direttiva 2012/28/UE del
Parlamento europeo e del Consiglio
31 e la direttiva 2014/26/UE del Parlamento
europeo e del Consiglio32
.
(5) Nei settori della ricerca, dell’istruzione e della conservazione del patrimonio culturale,
le tecnologie digitali consentono nuovi tipi di utilizzi non chiaramente contemplati
dalle attuali norme UE sulle eccezioni e sulle limitazioni. Inoltre, la natura facoltativa
delle eccezioni e delle limitazioni di cui alle direttive 2001/29/CE, 96/9/CE e
2009/24/CE in questi settori può avere un impatto negativo sul funzionamento del
mercato interno. Ciò riguarda in particolare gli utilizzi transfrontalieri, sempre più
importanti nell'ambiente digitale. Pertanto, le eccezioni e le limitazioni attualmente
previste dalla normativa dell’Unione applicabili alla ricerca scientifica,
all’insegnamento e alla conservazione del patrimonio culturale andrebbero riesaminate
alla luce di tali nuovi utilizzi. Andrebbero introdotte limitazioni o eccezioni
obbligatorie per l'uso di tecnologie di estrazione di testo e di dati (text and data
mining) nel campo della ricerca scientifica, per finalità illustrative ad uso didattico in
ambiente digitale e per la conservazione del patrimonio culturale. Per gli usi non
contemplati dalle eccezioni o dalla limitazione di cui alla presente direttiva dovrebbero
continuare ad applicarsi le eccezioni e le limitazioni attualmente vigenti nel diritto
dell’Unione. Le direttive 96/9/CE e 2001/29/CE andrebbero adattate.
(6) Le eccezioni e la limitazione di cui alla presente direttiva tendono al raggiungimento
di un giusto equilibrio tra i diritti e gli interessi degli autori e degli altri titolari di
diritti, da un lato, e gli utenti, dall'altro. Sono applicabili solo in taluni casi specifici

27 Direttiva 96/9/CE del Parlamento europeo e del Consiglio, dell'11 marzo 1996, relativa alla tutela
giuridica delle banche di dati (GU L 77 del 27.3.1996, pag. 20).
28 Direttiva 2001/29/CE del Parlamento europeo e del Consiglio, del 22 maggio 2001, sull'armonizzazione
di taluni aspetti del diritto d'autore e dei diritti connessi nella società dell'informazione (GU L 167 del
22.6.2001, pag. 10).
29 Direttiva 2006/115/CE del Parlamento europeo e del Consiglio, del 12 dicembre 2006, concernente il
diritto di noleggio, il diritto di prestito e taluni diritti connessi al diritto di autore in materia di proprietà
intellettuale (GU L 376 del 27.12.2006, pag. 28).
30 Direttiva 2009/24/CE del Parlamento europeo e del Consiglio, del 23 aprile 2009, relativa alla tutela
giuridica dei programmi per elaboratore (GU L 111 del 5.5.2009, pag. 16).
31 Direttiva 2012/28/UE del Parlamento europeo e del Consiglio, del 25 ottobre 2012, su taluni utilizzi
consentiti di opere orfane (GU L 299 del 27.10.2012, pag. 5).
32 Direttiva 2014/26/UE del Parlamento europeo e del Consiglio, del 26 febbraio 2014, sulla gestione
collettiva dei diritti d'autore e dei diritti connessi e sulla concessione di licenze multiterritoriali per i
diritti su opere musicali per l'uso online nel mercato interno (GU L 84 del 20.3.2014, pag. 72).
IT 14 IT
che non siano in contrasto con il normale sfruttamento delle opere o altro materiale e
non arrechino indebitamente pregiudizio ai legittimi interessi dei titolari dei diritti.
(7) La protezione delle misure tecnologiche di cui alla direttiva 2001/29/CE rimane
essenziale per garantire la tutela e l’esercizio effettivo dei diritti riconosciuti agli autori
e agli altri titolari di diritti nel quadro del diritto dell’Unione. È opportuno mantenere
tale protezione assicurando, nel contempo, che l’uso di dette misure non impedisca di
beneficiare delle eccezioni e della limitazione stabilite nella presente direttiva,
particolarmente importanti nell’ambiente online. I titolari dei diritti dovrebbero avere
la possibilità di provvedere in questo senso mediante l'adozione di misure volontarie,
rimanendo liberi di scegliere in che forma e con quali modalità fornire ai beneficiari
delle eccezioni e della limitazione di cui alla presente direttiva i mezzi per poterne
fruire, a condizione che tali mezzi siano appropriati. In mancanza di misure volontarie,
gli Stati membri dovrebbero adottare provvedimenti adeguati in conformità
dell’articolo 6, paragrafo 4, primo comma, della direttiva 2001/29/CE.
(8) Le nuove tecnologie consentono un'analisi computazionale automatizzata delle
informazioni in formato digitale, quali testi, suoni, immagini o dati, generalmente nota
come "estrazione di testo e di dati". Esse permettono ai ricercatori di elaborare un gran
numero di informazioni ai fini dell'acquisizione di nuove conoscenze e della
rilevazione di nuove tendenze. È ampiamente riconosciuto che le tecnologie di
estrazione di testo e di dati, peraltro assai diffuse in tutta l’economia digitale, possono
arrecare beneficio in particolare alla comunità di ricerca e, in tal modo, promuovere
l’innovazione. Nell’Unione, tuttavia, gli organismi di ricerca, quali le università e gli
istituti di ricerca, sono confrontati all'incertezza giuridica nel momento in cui si
chiedono in che misura possono estrarre testo e dati da un determinato contenuto. In
alcuni casi, l’estrazione di testo e di dati può riguardare atti protetti dal diritto d’autore
e/o dal diritto sui generis sulle banche dati, in particolare la riproduzione di opere o
altro materiale e/o l’estrazione di contenuti da una banca dati. Se non sussistono
eccezioni né limitazioni andrebbe richiesta un'apposita autorizzazione ai titolari dei
diritti. L'estrazione di testo e di dati può avvenire anche in relazione a semplici fatti o
dati non tutelati dal diritto d’autore, nel qual caso non è prevista alcuna autorizzazione.
(9) Il diritto dell’Unione prevede già talune eccezioni e limitazioni per usi a fini di ricerca
scientifica eventualmente applicabili ad atti di estrazione di testo e di dati. Tali
eccezioni e limitazioni sono però facoltative e non pienamente adeguate all’utilizzo
delle tecnologie nel settore della ricerca scientifica. Inoltre, qualora i ricercatori
abbiano legalmente accesso ai contenuti, ad esempio mediante abbonamenti o licenze
ad accesso aperto, le condizioni delle licenze possono escludere l’estrazione di testo e
di dati. Poiché le attività di ricerca sono sempre più svolte con l’ausilio della
tecnologia digitale, vi è il rischio che la posizione concorrenziale dell’Unione come
ambiente di ricerca ne sia penalizzata, a meno che non si adottino misure volte ad
affrontare il problema dell’incertezza giuridica relativamente all’estrazione di testo e
di dati.
(10) È opportuno risolvere la situazione di incertezza giuridica disponendo un’eccezione
obbligatoria al diritto di riproduzione, nonché al diritto di vietare l’estrazione da una
banca dati. La nuova eccezione dovrebbe lasciare impregiudicata l’eccezione
obbligatoria attualmente vigente per gli atti di riproduzione temporanea, di cui
all’articolo 5, paragrafo 1, della direttiva 2001/29/CE, che dovrebbe continuare ad
applicarsi alle tecniche di estrazione di testo e di dati che non comportino la
realizzazione di copie oltre l'ambito di applicazione dell'eccezione stessa. Gli 
IT 15 IT
organismi di ricerca dovrebbero beneficiare dell’eccezione anche se coinvolti in
partenariati pubblico-privato.
(11) In tutta l’Unione gli organismi di ricerca comprendono un'ampia gamma di soggetti il
cui obiettivo principale è fare ricerca scientifica, con o senza l’offerta di servizi
d'insegnamento. Vista la varietà dei soggetti in causa è importante condividere
l'interpretazione del concetto di beneficiario dell'eccezione. In genere, a prescindere
dalle diverse forme e strutture giuridiche, gli organismi di ricerca in tutti gli Stati
membri hanno in comune il fatto di agire senza scopi di lucro ovvero nell’ambito di
una finalità di interesse pubblico riconosciuta dallo Stato. Tale finalità può tradursi, ad
esempio, in un finanziamento pubblico oppure in disposizioni di leggi nazionali o in
appalti pubblici. Allo stesso tempo, non si dovrebbero considerare organismi di ricerca
ai fini della presente direttiva quelli su cui imprese commerciali, per ragioni strutturali
quali la loro veste di azioniste o membri, abbiano un’influenza tanto determinante da
consentire loro di esercitare un controllo da cui derivi un accesso preferenziale ai
risultati della ricerca.
(12) In considerazione del numero potenzialmente elevato di richieste di accesso e di
scaricamento online delle loro opere o altro materiale, i titolari dei diritti dovrebbero
avere la facoltà di applicare misure se vi è il rischio che la sicurezza e l’integrità del
sistema o delle banche dati in cui sono ospitate le opere o altro materiale vengano
compromesse. Siffatte misure non dovrebbero andare oltre quanto necessario per
perseguire l’obiettivo di garantire la sicurezza e l’integrità del sistema e non
dovrebbero compromettere l’efficace applicazione dell'eccezione.
(13) Non vi è alcuna necessità di prevedere un compenso per i titolari dei diritti per quanto
concerne gli utilizzi contemplati dall'eccezione relativa all’estrazione di testo e di dati
introdotta dalla presente direttiva giacché, tenuto conto della natura e della portata
dell’eccezione, il pregiudizio dovrebbe essere minimo.
(14) L’articolo 5, paragrafo 3, lettera a), della direttiva 2001/29/CE consente agli Stati
membri di disporre eccezioni o limitazioni ai diritti di riproduzione, comunicazione al
pubblico e messa a disposizione del pubblico quando l'utilizzo ha, fra l'altro,
esclusivamente finalità illustrativa per uso didattico. L'articolo 6, paragrafo 2, lettera
b), e l'articolo 9, lettera b), della direttiva 96/9/CE consentono inoltre l’uso di una
banca dati e l’estrazione o il reimpiego di una parte considerevole del contenuto della
stessa per finalità illustrative ad uso didattico. L’ambito di applicazione di tali
eccezioni o limitazioni agli utilizzi digitali non è chiaro. Vi è mancanza di chiarezza
anche sull'applicabilità di tali eccezioni o limitazioni all’insegnamento online e,
pertanto, a distanza. L’attuale quadro giuridico, peraltro, non prevede l'effetto
transfrontaliero. Questa situazione può ostacolare lo sviluppo delle attività di
insegnamento su supporto digitale e dell'apprendimento a distanza. Di conseguenza,
l’introduzione di una nuova eccezione o limitazione obbligatoria è necessaria per
garantire che gli istituti di istruzione godano di piena certezza giuridica nel momento
in cui utilizzano opere o altro materiale in attività didattiche digitali, incluse quelle
online e transfrontaliere.
(15) Se l’apprendimento a distanza e i programmi di istruzione transfrontalieri si stanno
sviluppando prevalentemente a livello di istruzione superiore, gli strumenti e le risorse
digitali sono sempre più utilizzati a tutti i livelli di istruzione, in particolare per
migliorare e arricchire l’esperienza di apprendimento. L’eccezione o la limitazione di
cui alla presente direttiva dovrebbero quindi applicarsi a tutti gli istituti di istruzione
primaria, secondaria, professionale e superiore nella misura in cui esercitano l'attività 
IT 16 IT
didattica a fini non commerciali. La struttura organizzativa e i mezzi di finanziamento
di un istituto di istruzione non sono fattori decisivi per stabilire la natura non
commerciale dell’attività svolta.
(16) L’eccezione o limitazione dovrebbe coprire gli utilizzi digitali di opere e altro
materiale, quali l’uso di parti o brani di opere, al fine di sostenere, arricchire o
integrare l’insegnamento, incluse le attività di apprendimento correlate. L’utilizzo di
opere o altro materiale nell’ambito di questa eccezione o limitazione dovrebbe aver
luogo solo nel contesto delle attività di insegnamento e apprendimento effettuate sotto
la responsabilità di istituti di istruzione, anche nel corso di esami, ed essere limitato a
quanto necessario ai fini di tali attività. L’eccezione o limitazione dovrebbe riguardare
sia l'utilizzo tramite strumenti digitali in aula che l'utilizzo online tramite la rete
informatica sicura dell'istituto scolastico, l'accesso alla quale dovrebbe essere protetto,
in particolare mediante apposite procedure di autenticazione. L’eccezione o
limitazione andrebbe intesa come rivolta anche alle esigenze specifiche di accessibilità
delle persone con disabilità nel contesto della finalità illustrativa per uso didattico.
(17) Disposizioni diverse basate sull’attuazione dell'eccezione di cui alla direttiva
2001/29/CE o su accordi di licenza per altri usi sono attualmente in vigore in un certo
numero di Stati membri per agevolare l'uso didattico di opere e altro materiale. In
genere si tratta di disposizioni elaborate tenendo conto delle esigenze degli istituti
scolastici e dei diversi livelli di istruzione. Se da un lato è essenziale armonizzare
l'ambito di applicazione della nuova eccezione o limitazione obbligatoria in relazione
agli utilizzi digitali e alle attività didattiche transfrontaliere, dall'altro le modalità di
attuazione possono differire da uno Stato membro all’altro, purché non ostacolino
l’efficace applicazione dell’eccezione o limitazione o degli utilizzi transfrontalieri. Ciò
dovrebbe consentire agli Stati membri di basarsi sulle disposizioni già in vigore a
livello nazionale. Gli Stati membri potrebbero in particolare decidere di subordinare
l’applicazione dell’eccezione o della limitazione, in tutto o in parte, alla disponibilità
di licenze adeguate riguardanti almeno gli stessi usi di quelli autorizzati nell’ambito
dell’eccezione. Simile meccanismo permetterebbe ad esempio di dare priorità alle
licenze per i materiali destinati principalmente al mercato dell’istruzione. Per evitare
che ciò si traduca in incertezza giuridica o determini un onere amministrativo per gli
istituti di istruzione è opportuno che gli Stati membri che adottano questo metodo
introducano misure concrete atte a garantire che i regimi di concessione delle licenze
che autorizzano gli utilizzi digitali di opere o altro materiale per illustrazione a fini
didattici siano di facile accesso e che gli istituti interessati ne conoscano l'esistenza.
(18) Un atto di conservazione può richiedere la riproduzione di un’opera o altro materiale
presente nella raccolta di un istituto di tutela del patrimonio culturale e, di
conseguenza, l’autorizzazione dei titolari dei relativi diritti. Gli istituti di cui trattasi
sono impegnati nella conservazione delle loro raccolte per le generazioni future. Le
tecnologie digitali offrono nuovi modi per preservare il patrimonio culturale che vi è
contenuto, ma creano nel contempo nuove sfide. Per poterle affrontare è necessario
adeguare l’attuale quadro giuridico con l'introduzione di un’eccezione obbligatoria al
diritto di riproduzione che renda possibili tali atti conservativi.
(19) La diversità di approccio degli Stati membri riguardo agli atti di conservazione da
parte degli istituti di tutela del patrimonio culturale ostacola la cooperazione
transfrontaliera e la condivisione dei mezzi di conservazione da parte di tali istituti nel
mercato interno e si traduce in un uso inefficiente delle risorse.
IT 17 IT
(20) Gli Stati membri, pertanto, dovrebbero essere tenuti a prevedere un'eccezione che
autorizzi gli istituti di tutela del patrimonio culturale a riprodurre a fini conservativi le
opere e altro materiale presenti in modo permanente nelle loro raccolte per far fronte,
ad esempio, all’obsolescenza tecnologica o al degrado dei supporti originari. Tale
eccezione dovrebbe consentire la realizzazione di copie con lo strumento, il mezzo o la
tecnologia conservativa adeguata, nel numero richiesto e in qualsiasi momento della
vita di un’opera o altro materiale e nella misura necessaria a produrne una copia
esclusivamente a fini di conservazione.
(21) Ai fini della presente direttiva è opportuno ritenere che un'opera e altro materiale siano
presenti in modo permanente nella raccolta di un istituto di tutela del patrimonio
culturale allorché gli esemplari dell'opera o del materiale siano di sua proprietà o
stabilmente in suo possesso, ad esempio a seguito di un trasferimento di proprietà o di
accordi di licenza.
(22) Gli istituti di tutela del patrimonio culturale dovrebbero beneficiare di un quadro
giuridico chiaro per la digitalizzazione e la diffusione, anche transfrontaliera, di opere
o altro materiale fuori commercio. Ottenere il consenso preliminare dai singoli titolari
dei diritti può però risultare molto difficile a causa delle particolari caratteristiche delle
raccolte di tale tipo di opere. Ciò può essere dovuto, ad esempio, all’età delle opere o
altro materiale, al loro scarso valore commerciale o al fatto che non siano mai stati
destinati ad un uso commerciale. È pertanto necessario prevedere misure che
agevolino la concessione di licenze per i diritti sulle opere fuori commercio presenti
nelle raccolte di tali istituti e, quindi, consentire la conclusione di accordi con effetti
transfrontalieri nel mercato interno.
(23) Nei limiti stabiliti dal quadro giuridico istituito dalla presente direttiva gli Stati
membri dovrebbero godere di una certa flessibilità nella scelta del tipo specifico di
meccanismo tramite il quale estendere le licenze per le opere fuori commercio ai diritti
dei titolari non rappresentati dall’organismo di gestione collettiva, conformemente alle
rispettive tradizioni, prassi o situazioni giuridiche. Tali meccanismi possono includere
le licenze collettive estese e le presunzioni di rappresentanza.
(24) Ai fini dei suddetti meccanismi di concessione delle licenze è importante istituire un
sistema di gestione collettiva rigoroso ed efficace che comprenda, in particolare,
norme di buona governance, trasparenza e comunicazione, nonché la distribuzione e il
pagamento degli importi dovuti ai singoli titolari dei diritti in modo regolare, diligente
e accurato, come stabilito dalla direttiva 2014/26/UE. Tutti i titolari di diritti
dovrebbero potersi esimere dall’applicazione di tali meccanismi alle loro opere o altro
materiale nel quadro di ulteriori misure di salvaguardia appositamente previste. Le
condizioni connesse a tali meccanismi non dovrebbero pregiudicarne la rilevanza
pratica per gli istituti di tutela del patrimonio culturale.
(25) Considerando la varietà delle opere e altro materiale presenti nelle raccolte degli
istituti di tutela del patrimonio culturale è importante che i meccanismi di concessione
delle licenze previsti dalla presente direttiva siano disponibili e possano essere
utilizzati, all'atto pratico, per diversi tipi di opere e altro materiale, tra cui le fotografie,
le registrazioni sonore e le opere audiovisive. Per tener conto delle specificità delle
diverse categorie di opere e altro materiale relativamente alle modalità di
pubblicazione e distribuzione e per favorire la fruibilità dei meccanismi, potrebbe
esser necessario per gli Stati membri introdurre disposizioni e procedure specifiche
miranti all’applicazione pratica dei meccanismi di concessione delle licenze. È 
IT 18 IT
opportuno che in questo contesto gli Stati membri consultino i titolari dei diritti, gli
utenti e gli organismi di gestione collettiva.
(26) Per ragioni di cortesia internazionale, i meccanismi di concessione delle licenze per la
digitalizzazione e la diffusione di opere fuori commercio di cui alla presente direttiva
non dovrebbero applicarsi alle opere o altro materiale di prima pubblicazione o, nel
caso in cui non si tratti di pubblicazione, di prima trasmissione in un paese terzo o, nel
caso di opere cinematografiche o audiovisive, alle opere il cui produttore abbia sede o
risieda abitualmente in un paese terzo. Non dovrebbero applicarsi neppure alle opere o
altro materiale di cittadini di paesi terzi se non al momento della loro prima
pubblicazione o, nel caso in cui non si tratti di pubblicazione, della loro prima
trasmissione nel territorio di uno Stato membro o, nel caso di opere cinematografiche
o audiovisive, alle opere il cui produttore abbia sede o risieda abitualmente in uno
Stato membro.
(27) Poiché i progetti di digitalizzazione su larga scala possono comportare notevoli
investimenti da parte degli istituti di tutela del patrimonio culturale, nessuna licenza
concessa nell’ambito dei meccanismi previsti dalla presente direttiva dovrebbe loro
impedire di generare proventi ragionevoli atti a coprire i costi sia della licenza che
della digitalizzazione e della diffusione delle opere e altro materiale oggetto della
stessa.
(28) Dovrebbe essere data adeguata pubblicità alle informazioni riguardanti l’utilizzo in
corso e futuro di opere e altro materiale fuori commercio fatto dagli istituti di tutela del
patrimonio culturale sulla base dei meccanismi di concessione delle licenze di cui alla
presente direttiva e alle disposizioni che consentono a tutti i titolari di diritti di non
sottoporre a licenza le loro opere o altro materiale. Ciò è particolarmente importante
quando l'utilizzo avviene oltre frontiera nel mercato interno. È pertanto opportuno
prevedere la creazione di un portale unico online accessibile al pubblico che permetta
all’Unione di mettere tali informazioni a disposizione del pubblico per un periodo di
tempo ragionevole prima che l’utilizzo transfrontaliero abbia luogo. A norma del
regolamento (UE) n. 386/2012 del Parlamento europeo e del Consiglio33, l’Ufficio
dell'Unione europea per la proprietà intellettuale svolge taluni compiti e attività,
finanziati ricorrendo a fondi propri, miranti a facilitare e sostenere le attività delle
autorità nazionali, del settore privato e delle istituzioni dell’Unione nella lotta alle
violazioni dei diritti di proprietà intellettuale, compresa la loro prevenzione. È quindi
opportuno affidare a tale ufficio il compito di creare e gestire il portale europeo che
renderà disponibili le suddette informazioni.
(29) I servizi su richiesta sono potenzialmente in grado di svolgere un ruolo decisivo nella
diffusione delle opere europee in tutta l’Unione. Gli accordi sullo sfruttamento online
di queste opere possono tuttavia presentare delle difficoltà connesse alla concessione
delle licenze. Ad esempio possono sorgere problemi se il titolare dei diritti per un dato
territorio non è interessato allo sfruttamento online dell'opera ovvero in relazione ai
limiti di sfruttamento.
(30) Per agevolare la concessione di licenze alle piattaforme di video su richiesta
relativamente ai diritti su opere audiovisive, la presente direttiva impone agli Stati

33 Regolamento (UE) n. 386/2012 del Parlamento europeo e del Consiglio, del 19 aprile 2012, che
attribuisce all'Ufficio per l'armonizzazione nel mercato interno (marchi, disegni e modelli) compiti
inerenti al rispetto dei diritti di proprietà intellettuale, tra cui la convocazione di rappresentanti del
settore pubblico e privato in un Osservatorio europeo sulle violazioni dei diritti di proprietà intellettuale
(GU L 129 del 16.5.2012, pag. 1).
IT 19 IT
membri di istituire un meccanismo negoziale che permetta alle parti disposte a
concludere un accordo di avvalersi dell’assistenza di un organo imparziale. Questo
dovrebbe riunirsi con le parti e contribuire ai negoziati fornendo consulenza
professionale esterna. In tale contesto gli Stati membri dovrebbero definire le
condizioni di funzionamento del meccanismo di negoziazione, compresi i tempi e la
durata dell’assistenza per i negoziati e la ripartizione dei costi, e dovrebbero
provvedere a che gli oneri amministrativi e finanziari restino proporzionati per
garantire l’efficienza del forum negoziale.
(31) Una stampa libera e pluralista è essenziale per garantire un giornalismo di qualità e
l’accesso dei cittadini all’informazione e dà un contributo fondamentale al dibattito
pubblico e al corretto funzionamento di una società democratica. Nel passaggio dalla
stampa al digitale gli editori di giornali incontrano una serie di problemi nel concedere
licenze di utilizzo online delle loro pubblicazioni e nel recuperare gli investimenti
effettuati. In assenza del riconoscimento degli editori di giornali quali titolari di diritti,
la concessione delle licenze e il rispetto dei diritti nell’ambiente digitale sono spesso
complessi e inefficaci.
(32) Il contributo organizzativo e finanziario degli editori nel produrre pubblicazioni di
carattere giornalistico va riconosciuto e ulteriormente incoraggiato per garantire la
sostenibilità dell’editoria. È quindi necessario prevedere a livello di Unione una tutela
giuridica armonizzata per gli utilizzi digitali delle pubblicazioni di carattere
giornalistico. Tale protezione dovrebbe essere garantita in maniera efficace mediante
l’introduzione nell'ordinamento dell'Unione di diritti connessi a quello d’autore per la
riproduzione e la messa a disposizione del pubblico di pubblicazioni di carattere
giornalistico nel quadro di utilizzi digitali.
(33) Ai fini della presente direttiva è necessario definire il concetto di pubblicazione di
carattere giornalistico così che esso comprenda esclusivamente pubblicazioni di tipo
giornalistico ad opera di un prestatore di servizi, aggiornate periodicamente o
regolarmente in qualunque mezzo di comunicazione, a scopo informativo o di
intrattenimento. Tra queste pubblicazioni figurerebbero, ad esempio, i quotidiani, le
riviste settimanali o mensili di interesse generale o specifico e i siti web
d'informazione. Le pubblicazioni periodiche a fini scientifici o accademici, quali le
riviste scientifiche, non dovrebbero rientrare nella tutela garantita alle pubblicazioni di
carattere giornalistico ai sensi della presente direttiva. Tale protezione non si estende
ai collegamenti ipertestuali, che non costituiscono comunicazione al pubblico.
(34) I diritti concessi agli editori di giornali ai sensi della presente direttiva dovrebbero
avere lo stesso ambito di applicazione dei diritti di riproduzione e di messa a
disposizione del pubblico di cui alla direttiva 2001/29/CE relativamente agli utilizzi
digitali. Dovrebbero essere soggetti anche alle stesse disposizioni in materia di
eccezioni e limitazioni applicabili ai diritti stabiliti dalla direttiva 2001/29/CE, tra cui
l’eccezione per citazioni, per esempio a fini di critica o di rassegna, di cui
all’articolo 5, paragrafo 3, lettera d), di tale direttiva.
(35) La protezione accordata agli editori di giornali ai sensi della presente direttiva non
dovrebbe pregiudicare i diritti degli autori e di altri titolari sulle loro opere e altro
materiale inclusi in tali pubblicazioni, anche per quanto concerne la misura in cui essi
possono sfruttare le loro opere o altro materiale in maniera indipendente dalla
pubblicazione di carattere giornalistico in cui sono inglobati. Pertanto, gli editori di
giornali non dovrebbero avere la possibilità di invocare la protezione loro concessa
contro gli autori e gli altri titolari di diritti. Ciò non pregiudica gli accordi contrattuali 
IT 20 IT
conclusi tra gli editori di giornali, da un lato, e gli autori e gli altri titolari di diritti,
dall’altro.
(36) Gli editori - di giornali, libri o pubblicazioni scientifiche - operano spesso sulla base
del trasferimento dei diritti dell'autore mediante accordi contrattuali o norme di legge.
In quest'ottica realizzano un investimento ai fini dello sfruttamento delle opere
contenute nelle loro pubblicazioni e, in alcuni casi, possono registrare minori ricavi
laddove tali opere siano utilizzate in virtù di eccezioni o limitazioni, ad esempio per
copia privata e reprografia. In un certo numero di Stati membri il compenso per gli
utilizzi nell’ambito di tali eccezioni è ripartito tra gli autori e gli editori. Per tener
conto di questa situazione e migliorare la certezza giuridica per tutte le parti interessate
gli Stati membri dovrebbero poter stabilire che, quando un autore trasferisce i suoi
diritti o li concede in licenza a un editore ovvero contribuisce altrimenti con le sue
opere a una data pubblicazione ed è previsto un sistema di compenso per il pregiudizio
causato da un'eccezione o limitazione, l'editore ha la facoltà di rivendicare una quota
di tale compenso, mentre l’onere che gli compete di dimostrare la fondatezza della sua
richiesta non dovrebbe essere superiore a quello previsto dal sistema vigente.
(37) Negli ultimi anni il funzionamento del mercato dei contenuti online si è fatto sempre
più complesso. I servizi online che danno accesso a contenuti protetti dal diritto
d'autore caricati dagli utenti senza il coinvolgimento dei titolari dei diritti si sono
moltiplicati e sono diventati le principali fonti per l'accesso ai contenuti online. Ciò
incide sulla possibilità dei titolari dei diritti di stabilire se, e a quali condizioni, una
loro opera e altro materiale siano utilizzati, nonché sulla loro possibilità di ottenere
un'adeguata remunerazione per detto utilizzo.
(38) Qualora i prestatori di servizi della società dell’informazione memorizzino e diano
pubblico accesso a opere o altro materiale protetti dal diritto d’autore caricati dagli
utenti, andando così oltre la mera fornitura di attrezzature fisiche ed effettuando in tal
modo un atto di comunicazione al pubblico, essi sono obbligati a concludere accordi di
licenza con i titolari dei diritti, a meno che non rientrino nell’esenzione di
responsabilità di cui all’articolo 14 della direttiva 2000/31/CE del Parlamento europeo
e del Consiglio34
.
Per quanto concerne l’articolo 14 è necessario verificare se il prestatore di servizi
svolge un ruolo attivo, anche ottimizzando la presentazione delle opere o altro
materiale caricati o promuovendoli, indipendentemente dalla natura del mezzo
utilizzato a tal fine.
Per garantire il funzionamento di qualsiasi accordo di licenza, i prestatori di servizi
della società dell’informazione che memorizzano e danno pubblico accesso ad un
grande numero di opere o altro materiale protetti dal diritto d'autore caricati dagli
utenti dovrebbero adottare misure appropriate e proporzionate per garantire la
protezione di tali opere o altro materiale, ad esempio tramite l'uso di tecnologie
efficaci. L'obbligo dovrebbe sussistere anche quando i prestatori di servizi della
società dell’informazione rientrano nell’esenzione di responsabilità di cui
all’articolo 14 della direttiva 2000/31/CE.
(39) La collaborazione tra i prestatori di servizi della società dell’informazione che
memorizzano e danno pubblico accesso a una grande quantità di opere o altro

34 Direttiva 2000/31/CE del Parlamento europeo e del Consiglio, dell'8 giugno 2000, relativa a taluni
aspetti giuridici dei servizi della società dell'informazione, in particolare il commercio elettronico, nel
mercato interno (GU L 178 del 17.7.2000, pag.1).
IT 21 IT
materiale protetti dal diritto d'autore caricati dagli utenti e i titolari dei diritti è
essenziale per il funzionamento delle tecnologie, ad esempio quelle che permettono il
riconoscimento dei contenuti. In tali casi i titolari dei diritti dovrebbero fornire ai
prestatori di servizi i dati necessari per l'individuazione dei loro contenuti, mentre i
prestatori di servizi dovrebbero essere trasparenti per quanto concerne le tecnologie
utilizzate nei confronti dei titolari dei diritti, così che questi possano verificarne
l'adeguatezza. I servizi, in particolare, dovrebbero fornire ai titolari dei diritti
informazioni sul tipo di tecnologia utilizzata, sul modo in cui essa è stata applicata e
sulla sua percentuale di successo ai fini del riconoscimento dei contenuti dei titolari
dei diritti. Tali tecnologie dovrebbero inoltre consentire ai titolari dei diritti di ottenere
informazioni dai prestatori di servizi della società dell’informazione sull’utilizzo dei
loro contenuti coperti da un accordo.
(40) Alcuni titolari di diritti, quali gli autori e gli artisti (interpreti o esecutori), hanno
bisogno di informazioni per poter quantificare il valore economico dei loro diritti,
armonizzati dall'ordinamento dell'Unione. È il caso, in particolare, dei titolari di diritti
che concedono una licenza o attuano un trasferimento di diritti in cambio di una
remunerazione. Essendo tendenzialmente in una posizione contrattuale più debole nel
concedere licenze o trasferire diritti, gli autori e gli artisti (interpreti o esecutori)
necessitano di informazioni per poter valutare la continuità del valore economico dei
loro diritti rispetto alla remunerazione percepita all'atto della concessione o del
trasferimento, ma spesso si imbattono in una mancanza di trasparenza. Condividere
informazioni adeguate con le controparti contrattuali o con gli aventi causa è quindi
importante ai fini della trasparenza e dell’equilibrio del sistema che disciplina la loro
remunerazione.
(41) Nel dare attuazione agli obblighi di trasparenza si dovrebbe tener conto delle
specificità dei vari settori di contenuti, nonché dei diritti degli autori e degli artisti
(interpreti o esecutori) in ciascuno di essi. È opportuno che gli Stati membri consultino
tutti i portatori di interessi, poiché ciò dovrebbe contribuire alla definizione dei
requisiti settoriali specifici. Si dovrebbe prendere in considerazione l'eventualità di
ricorrere alla contrattazione collettiva per raggiungere un accordo sulla trasparenza tra
i portatori di interessi e prevedere un periodo transitorio che consenta di adeguare le
prassi informative vigenti agli obblighi di trasparenza. Non è necessario applicare gli
obblighi di trasparenza agli accordi conclusi con gli organismi di gestione collettiva in
quanto questi vi sono già soggetti in virtù della direttiva 2014/26/UE.
(42) Alcuni contratti per lo sfruttamento dei diritti armonizzati a livello dell’Unione sono di
lunga durata, il che offre agli autori e agli artisti (interpreti o esecutori) poche
possibilità di rinegoziarli con le controparti contrattuali o con gli aventi causa.
Pertanto, fatta salva la legislazione applicabile ai contratti negli Stati membri,
andrebbe previsto un apposito meccanismo di adeguamento nei casi in cui la
remunerazione inizialmente concordata nell'ambito di una licenza o di un
trasferimento di diritti risulti sproporzionatamente bassa rispetto ai proventi e ai
benefici considerevoli generati dallo sfruttamento dell'opera o dalla fissazione
dell'esecuzione, anche alla luce della trasparenza garantita dalla presente direttiva. Nel
valutare la situazione si dovrebbe tener conto delle circostanze specifiche di ciascun
caso, nonché delle specificità e delle prassi dei diversi settori di contenuti. Qualora le
parti non concordino sull'adeguamento della remunerazione, l’autore o l’artista
(interprete o esecutore) dovrebbe avere il diritto di adire il giudice o altra autorità
competente.
IT 22 IT
(43) Gli autori e gli artisti (interpreti o esecutori) sono spesso restii a far valere i propri
diritti nei confronti della controparte contrattuale dinanzi a un organo giurisdizionale.
Gli Stati membri dovrebbero quindi prevedere una procedura di risoluzione
extragiudiziale delle controversie per le rivendicazioni relative agli obblighi di
trasparenza e al meccanismo di adeguamento contrattuale.
(44) Poiché gli obiettivi della presente direttiva, segnatamente l'aggiornamento di alcuni
aspetti del quadro giuridico dell'Unione relativo al diritto d’autore per tener conto
degli sviluppi tecnologici e dei nuovi canali di distribuzione dei contenuti protetti nel
mercato interno, non possono essere conseguiti in misura sufficiente dagli Stati
membri ma, a motivo della portata, degli effetti e della dimensione transfrontaliera,
possono essere meglio conseguiti a livello di Unione, quest'ultima può intervenire in
base al principio di sussidiarietà sancito dall'articolo 5 del trattato sull'Unione europea.
La presente direttiva si limita a quanto è necessario per conseguire tali obiettivi in
ottemperanza al principio di proporzionalità enunciato nello stesso articolo.
(45) La presente direttiva rispetta i diritti fondamentali e osserva i principi riconosciuti
segnatamente dalla Carta dei diritti fondamentali dell'Unione europea. Di conseguenza
essa andrebbe interpretata e applicata conformemente a tali diritti e principi.
(46) Qualsiasi trattamento dei dati personali a norma della presente direttiva dovrebbe
rispettare i diritti fondamentali, compresi il diritto al rispetto della vita privata e della
vita familiare e il diritto alla protezione dei dati di carattere personale di cui agli
articoli 7 e 8 della Carta dei diritti fondamentali dell'Unione europea e deve essere
conforme alla direttiva 95/46/CE del Parlamento europeo e del Consiglio35 e alla
direttiva 2002/58/CE del Parlamento europeo e del Consiglio36
.
(47) Conformemente alla dichiarazione politica comune del 28 settembre 2011 degli Stati
membri e della Commissione sui documenti esplicativi37, gli Stati membri si sono
impegnati ad accompagnare, in casi giustificati, la notifica delle loro misure di
recepimento con uno o più documenti che chiariscano il rapporto tra gli elementi
costitutivi di una direttiva e le parti corrispondenti degli strumenti nazionali di
recepimento. Per quanto riguarda la presente direttiva, il legislatore ritiene che la
trasmissione di tali documenti sia giustificata,
HANNO ADOTTATO LA PRESENTE DIRETTIVA:

35 Direttiva 95/46/CE del Parlamento europeo e del Consiglio, del 24 ottobre 1995, relativa alla tutela
delle persone fisiche con riguardo al trattamento dei dati personali, nonché alla libera circolazione di tali
dati (GU L 281 del 23.11.1995, pag. 31). Tale direttiva è abrogata con effetto dal 25 maggio 2018 ed è
sostituita dal regolamento (UE) 2016/679 del Parlamento europeo e del Consiglio, del 27 aprile 2016,
relativo alla protezione delle persone fisiche con riguardo al trattamento dei dati personali, nonché alla
libera circolazione di tali dati e che abroga la direttiva 95/46/CE (regolamento generale sulla protezione
dei dati) (GU L 119 del 4.5.2016, pag. 1).
36 Direttiva 2002/58/CE del Parlamento europeo e del Consiglio, del 12 luglio 2002, relativa al
trattamento dei dati personali e alla tutela della vita privata nel settore delle comunicazioni elettroniche
(direttiva relativa alla vita privata e alle comunicazioni elettroniche) (GU L 201 del 31.7.2002, pag. 37),
denominata, come modificata dalle direttive 2006/24/CE e 2009/136/CE, "direttiva e-privacy".
37 GU C 369 del 17.12.2011, pag. 14.
IT 23 IT
TITOLO I
DISPOSIZIONI GENERALI
Articolo 1
Oggetto e ambito di applicazione
1. La presente direttiva stabilisce norme volte ad armonizzare ulteriormente il quadro
giuridico dell’Unione applicabile al diritto d’autore e ai diritti connessi nell’ambito
del mercato interno, tenendo conto in particolare degli utilizzi digitali e
transfrontalieri dei contenuti protetti. Stabilisce inoltre norme riguardanti le eccezioni
e le limitazioni e l'agevolazione della concessione delle licenze, nonché norme
miranti a garantire il buon funzionamento del mercato per lo sfruttamento delle opere
e altro materiale.
2. Salvo i casi di cui all'articolo 6, la presente direttiva non modifica e non pregiudica le
norme stabilite dalle direttive attualmente in vigore nel settore, in particolare le
direttive 96/9/CE, 2001/29/CE, 2006/115/CE, 2009/24/CE, 2012/28/UE
e 2014/26/UE.
Articolo 2
Definizioni
Ai fini della presente direttiva si intende per:
(1) "organismo di ricerca": un'università, un istituto di ricerca o qualsiasi altra
organizzazione il cui obiettivo primario sia condurre attività di ricerca scientifica
oppure condurre attività di ricerca scientifica e fornire servizi didattici:
(a) senza scopo di lucro o reinvestendo tutti gli utili nella propria attività di ricerca
scientifica, o
(b) con una finalità di interesse pubblico riconosciuta da uno Stato membro,
in modo che non sia possibile l'accesso su base preferenziale ai risultati generati dalla
ricerca scientifica da parte di un'impresa che esercita un'influenza determinante su
tale organismo;
(2) "estrazione di testo e di dati" (text and data mining): qualsiasi tecnica di analisi
automatizzata dei testi e dei dati in formato digitale avente lo scopo di generare
informazioni quali modelli, tendenze e correlazioni;
(3) "istituto di tutela del patrimonio culturale": una biblioteca accessibile al pubblico, un
museo, un archivio o un istituto per il patrimonio cinematografico o sonoro;
(4) "pubblicazione di carattere giornalistico": la fissazione di un insieme di opere
letterarie di carattere giornalistico, che può includere anche altre opere o altro
materiale e che costituisce un singolo elemento all’interno di una pubblicazione
periodica o regolarmente aggiornata recante un unico titolo, quale un quotidiano o
una rivista di interesse generale o specifico, avente lo scopo di fornire informazioni
su notizie o altri argomenti e pubblicata su qualsiasi mezzo di comunicazione ad
iniziativa e sotto la responsabilità editoriale e il controllo di un prestatore di servizi.
IT 24 IT
TITOLO II
MISURE MIRANTI AD ADEGUARE LE ECCEZIONI E LE
LIMITAZIONI ALL'AMBIENTE DIGITALE E AL CONTESTO
TRANSFRONTALIERO
Articolo 3
Estrazione di testo e di dati
1. Gli Stati membri dispongono un'eccezione ai diritti di cui all’articolo 2 della direttiva
2001/29/CE, all'articolo 5, lettera a) e all'articolo 7, paragrafo 1, della direttiva
96/9/CE e all’articolo 11, paragrafo 1, della presente direttiva per le riproduzioni e le
estrazioni effettuate da organismi di ricerca ai fini dell'estrazione di testo e di dati da
opere o altro materiale cui essi hanno legalmente accesso per scopi di ricerca
scientifica.
2. Qualsiasi disposizione contrattuale in contrasto con l’eccezione di cui al paragrafo 1
è inapplicabile.
3. I titolari dei diritti sono autorizzati ad applicare misure atte a garantire la sicurezza e
l'integrità delle reti e delle banche dati in cui sono ospitate le opere o altro materiale.
Tali misure non vanno al di là di quanto necessario per il raggiungimento di detto
obiettivo.
4. Gli Stati membri incoraggiano i titolari dei diritti e gli organismi di ricerca a definire
concordemente le migliori prassi per l’applicazione delle misure di cui al paragrafo
3.
Articolo 4
Utilizzo di opere e altro materiale in attività didattiche digitali e transfrontaliere
1. Gli Stati membri dispongono un'eccezione o una limitazione ai diritti di cui agli
articoli 2 e 3 della direttiva 2001/29/CE, all'articolo 5, lettera a) e all'articolo 7,
paragrafo 1, della direttiva 96/9/CE, all’articolo 4, paragrafo 1, della direttiva
2009/24/CE e all’articolo 11, paragrafo 1, della presente direttiva per consentire
l’utilizzo digitale di opere e altro materiale esclusivamente per finalità illustrativa ad
uso didattico, nei limiti di quanto giustificato dallo scopo non commerciale
perseguito, purché l'utilizzo:
(a) avvenga nei locali di un istituto di istruzione o tramite una rete elettronica
sicura accessibile solo agli alunni o studenti e al personale docente di tale
istituto;
(b) sia accompagnato dall’indicazione della fonte, compreso il nome dell’autore,
tranne quando ciò risulti impossibile.
2. Gli Stati membri possono prevedere che l'eccezione adottata a norma del paragrafo 1
non si applichi in generale o per determinati tipi di opere o altro materiale qualora
siano facilmente reperibili sul mercato adeguate licenze che autorizzino gli atti di cui
al paragrafo 1.
Gli Stati membri che si avvalgono della disposizione di cui al primo comma adottano
le misure necessarie a garantire un'adeguata disponibilità e visibilità delle licenze che
autorizzano gli atti di cui al paragrafo 1 per gli istituti di istruzione.
3. L'utilizzo di opere e altro materiale per la sola finalità illustrativa ad uso didattico
tramite reti elettroniche sicure effettuato in conformità delle disposizioni di diritto 
IT 25 IT
nazionale adottate a norma del presente articolo è considerato avvenuto
esclusivamente nello Stato membro in cui ha sede l'istituto di istruzione.
4. Gli Stati membri possono prevedere un equo compenso per il pregiudizio subito dai
titolari dei diritti a causa dell'utilizzo delle loro opere o altro materiale a norma del
paragrafo 1.
Articolo 5
Conservazione del patrimonio culturale
Gli Stati membri dispongono un'eccezione ai diritti di cui all’articolo 2 della direttiva
2001/29/CE, all'articolo 5, lettera a) e all'articolo 7, paragrafo 1, della direttiva 96/9/CE,
all’articolo 4, paragrafo 1, lettera a), della direttiva 2009/24/CE e all’articolo 11, paragrafo 1,
della presente direttiva per consentire agli istituti di tutela del patrimonio culturale di
realizzare copie di qualunque opera o altro materiale presente permanentemente nelle loro
raccolte, in qualsiasi formato o su qualsiasi supporto, al solo fine della conservazione di detta
opera o altro materiale e nella misura necessaria a tale conservazione.
Articolo 6
Disposizioni comuni
L'articolo 5, paragrafo 5, e l’articolo 6, paragrafo 4, primo, terzo e quinto comma, della
direttiva 2001/29/CE si applicano alle eccezioni e alla limitazione di cui al presente titolo.
IT 26 IT
TITOLO III
MISURE VOLTE A MIGLIORARE LE PROCEDURE DI
CONCESSIONE DELLE LICENZE E A GARANTIRE UN PIÙ AMPIO
ACCESSO AI CONTENUTI
CAPO 1
Opere fuori commercio
Articolo 7
Utilizzo di opere fuori commercio da parte di istituti di tutela del patrimonio culturale
1. Gli Stati membri dispongono che, qualora un organismo di gestione collettiva
concluda, per conto dei suoi membri, un contratto di licenza non esclusiva a fini non
commerciali con un istituto di tutela del patrimonio culturale per la digitalizzazione,
la distribuzione, la comunicazione al pubblico o la messa a disposizione di opere o
altro materiale fuori commercio presenti in modo permanente nella raccolta di detto
istituto, tale licenza non esclusiva possa essere estesa o ritenuta applicabile ai titolari
di diritti della stessa categoria di quelli coperti dalla licenza che non siano
rappresentati dall’organismo di gestione collettiva, a condizione che:
(a) l’organismo di gestione collettiva, sulla base dei mandati conferiti dai titolari di
diritti, sia ampiamente rappresentativo dei titolari di diritti nella categoria di
opere o altro materiale e nella tipologia di diritti oggetto della licenza;
(b) sia garantita parità di trattamento a tutti i titolari di diritti per quanto concerne
le condizioni della licenza;
(c) tutti i titolari di diritti possano in qualunque momento opporsi al fatto che le
loro opere o altro materiale siano considerate fuori commercio ed escludere
l’applicazione della licenza a tali opere o materiale.
2. Un'opera o altro materiale è da considerarsi fuori commercio quando l’intera opera o
altro materiale, in tutte le sue versioni, traduzioni e forme, non è accessibile al
pubblico attraverso i canali commerciali tradizionali e, ragionevolmente, non ci si
può aspettare che lo diventi.
In consultazione con i titolari di diritti, gli organismi di gestione collettiva e gli
istituti di tutela del patrimonio culturale, gli Stati membri provvedono a che i
requisiti applicati per determinare se un'opera e altro materiale possono essere
concessi in licenza in conformità del paragrafo 1 non vadano al di là di quanto
necessario e ragionevole e non precludano la possibilità di ritenere un'intera raccolta
fuori commercio allorché è lecito presumere che lo siano tutte le opere o altro
materiale in essa contenuti.
3. Gli Stati membri dispongono che si attuino misure di pubblicità adeguate per quanto
riguarda:
(a) la definizione delle opere o altro materiale come "fuori commercio";
(b) la licenza e, in particolare, la sua applicazione ai titolari di diritti non
rappresentati;
(c) la facoltà dei titolari di diritti di opporsi, come disposto al paragrafo 1, lettera
c),
IT 27 IT
anche in un lasso di tempo ragionevole prima che l’opera o altro materiale siano
digitalizzati, distribuiti, comunicati al pubblico o messi a disposizione.
4. Gli Stati membri provvedono a che le licenze di cui al paragrafo 1 siano richieste da
un organismo di gestione collettiva rappresentativo per lo Stato membro in cui:
(a) le opere o i fonogrammi sono stati pubblicati per la prima volta o, nel caso in
cui non si tratti di pubblicazione, sono stati trasmessi per la prima volta, fatta
eccezione per le opere cinematografiche e audiovisive;
(b) in caso di opere cinematografiche e audiovisive, i produttori hanno sede o
residenza abituale; ovvero
(c) è stabilito l'istituto di tutela del patrimonio culturale, qualora, dopo ragionevoli
sforzi, non sia possibile indicare uno Stato membro o un paese terzo
conformemente alle lettere a) e b).
5. I paragrafi 1, 2 e 3 non si applicano a opere o altro materiale di cittadini di paesi
terzi, salvo nel caso in cui si applica il paragrafo 4, lettere a) e b).
Articolo 8
Utilizzi transfrontalieri
1. Le opere o altro materiale oggetto di una licenza concessa a norma dell’articolo 7
possono essere utilizzati dall’istituto di tutela del patrimonio culturale
conformemente alle condizioni previste dalla licenza in tutti gli Stati membri.
2. Gli Stati membri provvedono a che le informazioni che consentono di identificare le
opere o altro materiale oggetto di una licenza concessa a norma dell’articolo 7 e le
informazioni circa la facoltà dei titolari di diritti di esercitare l'opposizione prevista
dall’articolo 7, paragrafo 1, lettera c), siano rese accessibili al pubblico in un portale
unico online per un periodo di almeno sei mesi prima che le opere o altro materiale
siano digitalizzati, distribuiti, comunicati al pubblico o messi a disposizione in Stati
membri diversi da quello in cui è concessa la licenza, e per l’intera durata di
quest'ultima.
3. Il portale di cui al paragrafo 2 è allestito e gestito dall’Ufficio dell’Unione europea
per la proprietà intellettuale conformemente al regolamento (UE) n. 386/2012.
Articolo 9
Dialogo fra i portatori di interessi
Gli Stati membri assicurano un regolare dialogo tra gli organismi rappresentativi degli utenti e
dei titolari di diritti e qualunque altra organizzazione pertinente dei portatori di interessi, al
fine di promuovere, a livello di singoli settori, la pertinenza e l’applicabilità dei meccanismi
di concessione delle licenze di cui all’articolo 7, paragrafo 1, garantire l’efficacia delle misure
di salvaguardia per i titolari di diritti di cui al presente capo, in particolare per quanto riguarda
le misure sulla pubblicità, e contribuire all'occorrenza alla definizione dei requisiti di cui
all’articolo 7, paragrafo 2, secondo comma.
IT 28 IT
CAPO 2
Accesso e disponibilità di opere audiovisive su piattaforme di video su
richiesta
Articolo 10
Meccanismo di negoziazione
Gli Stati membri provvedono a che le parti che intendono concludere un accordo per poter
mettere a disposizione opere audiovisive su piattaforme di video su richiesta possano
avvalersi dell’assistenza di un organismo imparziale e con esperienza pertinente in caso di
difficoltà riguardanti la concessione in licenza dei relativi diritti. Tale organismo presta
assistenza nella negoziazione e sostegno nella conclusione degli accordi.
Entro il [data di cui all’articolo 21, paragrafo 1] gli Stati membri comunicano alla
Commissione il nome dell’organismo di cui al paragrafo 1.
IT 29 IT
TITOLO IV
MISURE MIRANTI A GARANTIRE IL BUON FUNZIONAMENTO DEL
MERCATO PER IL DIRITTO D'AUTORE
CAPO 1
Diritti sulle pubblicazioni
Articolo 11
Protezione delle pubblicazioni di carattere giornalistico in caso di utilizzo digitale
1. Gli Stati membri riconoscono agli editori di giornali i diritti di cui all'articolo 2 e
all’articolo 3, paragrafo 2, della direttiva 2001/29/CE per l'utilizzo digitale delle loro
pubblicazioni di carattere giornalistico.
2. I diritti di cui al paragrafo 1 non modificano e non pregiudicano in alcun modo quelli
previsti dal diritto dell’Unione per gli autori e gli altri titolari di diritti relativamente
ad opere e altro materiale inclusi in una pubblicazione di carattere giornalistico. Essi
non possono essere invocati contro tali autori e altri titolari di diritti e, in particolare,
non possono privarli del diritto di sfruttare le loro opere e altro materiale in modo
indipendente dalla pubblicazione di carattere giornalistico in cui sono inclusi.
3. Gli articoli da 5 a 8 della direttiva 2001/29/CE e la direttiva 2012/28/UE si
applicano, mutatis mutandis, ai diritti di cui al paragrafo 1.
4. I diritti di cui al paragrafo 1 scadono 20 anni dopo l'uscita della pubblicazione di
carattere giornalistico. Tale termine è calcolato a decorrere dal 1° gennaio dell’anno
successivo alla data di pubblicazione.
Articolo 12
Richieste di equo compenso
Gli Stati membri possono prevedere che, nel caso in cui un autore abbia trasferito o concesso
un diritto mediante licenza a un editore, tale trasferimento o licenza costituisca una base
giuridica sufficiente affinché l’editore possa reclamare una quota del compenso previsto per
gli utilizzi dell'opera in virtù di un'eccezione o di una limitazione al diritto trasferito o
concesso mediante licenza.
CAPO 2
Utilizzi specifici di contenuti protetti da parte di servizi online
Articolo 13
Utilizzo di contenuti protetti da parte di prestatori di servizi della società dell’informazione
che memorizzano e danno accesso a grandi quantità di opere e altro materiale caricati dagli
utenti
1. I prestatori di servizi della società dell’informazione che memorizzano e danno
pubblico accesso a grandi quantità di opere o altro materiale caricati dagli utenti
adottano, in collaborazione con i titolari dei diritti, misure miranti a garantire il
funzionamento degli accordi con essi conclusi per l’uso delle loro opere o altro
materiale ovvero volte ad impedire che talune opere o altro materiale identificati dai
titolari dei diritti mediante la collaborazione con gli stessi prestatori siano messi a
disposizione sui loro servizi. Tali misure, quali l’uso di tecnologie efficaci per il
riconoscimento dei contenuti, sono adeguate e proporzionate. I prestatori di servizi 
IT 30 IT
forniscono ai titolari dei diritti informazioni adeguate sul funzionamento e
l’attivazione delle misure e, se del caso, riferiscono adeguatamente sul
riconoscimento e l’utilizzo delle opere e altro materiale.
2. Gli Stati membri provvedono a che i prestatori di servizi di cui al paragrafo 1
istituiscano meccanismi di reclamo e ricorso da mettere a disposizione degli utenti in
caso di controversie in merito all’applicazione delle misure di cui al paragrafo 1.
3. Gli Stati membri facilitano, se del caso, la collaborazione tra i prestatori di servizi
della società dell’informazione e i titolari dei diritti tramite dialoghi fra i portatori di
interessi, al fine di definire le migliori prassi, ad esempio l'uso di tecnologie adeguate
e proporzionate per il riconoscimento dei contenuti, tenendo conto tra l’altro della
natura dei servizi, della disponibilità delle tecnologie e della loro efficacia alla luce
degli sviluppi tecnologici.
CAPO 3
Equa remunerazione di autori e artisti (interpreti o esecutori) a livello
contrattuale
Articolo 14
Obbligo di trasparenza
1. Gli Stati membri provvedono a che gli autori e gli artisti (interpreti o esecutori)
ricevano, periodicamente e tenendo conto delle specificità di ciascun settore,
informazioni tempestive, adeguate e sufficienti sullo sfruttamento delle loro opere ed
esecuzioni da parte di coloro ai quali hanno concesso in licenza o trasferito i diritti,
in particolare per quanto riguarda le modalità di sfruttamento, i proventi generati e la
remunerazione dovuta.
2. L’obbligo di cui al paragrafo 1 è proporzionato ed effettivo e garantisce un livello
adeguato di trasparenza in ogni settore. Tuttavia, nel caso in cui l’onere
amministrativo da esso derivante fosse sproporzionato rispetto ai proventi generati
dallo sfruttamento dell’opera o esecuzione, gli Stati membri possono adeguare
l’obbligo di cui al paragrafo 1, a condizione che esso continui a sussistere e
garantisca un livello di trasparenza adeguato.
3. Gli Stati membri possono decidere che l’obbligo di cui al paragrafo 1 non sussiste
quando il contributo dell’autore o dell’artista (interprete o esecutore) non è
significativo rispetto al complesso dell'opera o esecuzione.
4. Il paragrafo 1 non si applica alle entità soggette agli obblighi in materia di
trasparenza stabiliti dalla direttiva 2014/26/UE.
Articolo 15
Meccanismo di adeguamento contrattuale
Gli Stati membri garantiscono che gli autori e gli artisti (interpreti o esecutori) abbiano il
diritto di chiedere una remunerazione ulteriore adeguata alla parte con cui hanno stipulato un
contratto per lo sfruttamento dei diritti se la remunerazione inizialmente concordata risulta
sproporzionatamente bassa rispetto ai proventi e ai benefici originati in un secondo tempo
dallo sfruttamento delle loro opere o esecuzioni.
IT 31 IT
Articolo 16
Meccanismo di risoluzione delle controversie
Gli Stati membri dispongono che le controversie relative all’obbligo di trasparenza ai sensi
dell’articolo 14 e al meccanismo di adeguamento contrattuale di cui all’articolo 15 possano
essere oggetto di un'apposita procedura di risoluzione extragiudiziale, su base volontaria.
IT 32 IT
TITOLO V
DISPOSIZIONI FINALI
Articolo 17
Modifiche di altre direttive
1. La direttiva 96/9/CE è così modificata:
(a) all'articolo 6, paragrafo 2, la lettera b) è sostituita dalla seguente:
"b) allorché l’impiego ha esclusivamente finalità illustrativa per uso didattico o
di ricerca scientifica, sempreché si indichi la fonte, nei limiti di quanto
giustificato dallo scopo non commerciale perseguito, fatte salve le eccezioni e
la limitazione previste dalla direttiva [presente direttiva];";
(b) all'articolo 9, la lettera b) è sostituita dalla seguente:
"b) qualora si tratti di un'estrazione per finalità illustrativa per uso didattico o di
ricerca scientifica, sempreché si indichi la fonte, nei limiti di quanto
giustificato dallo scopo non commerciale perseguito, fatte salve le eccezioni e
la limitazione previste direttiva [presente direttiva];".
2. La direttiva 2001/29/CE è così modificata:
(a) all'articolo 5, paragrafo 2, la lettera c) è sostituita dalla seguente:
"c) gli atti di riproduzione specifici effettuati da biblioteche accessibili al
pubblico, istituti di istruzione, musei o archivi che non tendono ad alcun
vantaggio economico o commerciale, diretto o indiretto, fatte salve le eccezioni
e la limitazione previste dalla direttiva [presente direttiva];";
(b) all’articolo 5, paragrafo 3, la lettera a) è sostituita dalla seguente:
"b) allorché l'utilizzo ha esclusivamente finalità illustrativa per uso didattico o
di ricerca scientifica, sempreché, salvo in caso di impossibilità, si indichi la
fonte, compreso il nome dell'autore, nei limiti di quanto giustificato dallo scopo
non commerciale perseguito, fatte salve le eccezioni e la limitazione previste
dalla direttiva [presente direttiva];";
(c) all’articolo 12, paragrafo 4, sono aggiunte le lettere seguenti:
"e) esaminare l’impatto del recepimento della direttiva [presente direttiva] sul
funzionamento del mercato interno e segnalare le eventuali difficoltà inerenti a
tale recepimento;
f) facilitare lo scambio di informazioni sui pertinenti sviluppi della legislazione
e della giurisprudenza, nonché sull’applicazione pratica delle misure adottate
dagli Stati membri per attuare la direttiva [presente direttiva];
g) discutere di qualunque altro problema conseguente all’applicazione della
direttiva [presente direttiva].".
Articolo 18
Applicazione nel tempo
1. La presente direttiva si applica a tutte le opere e altro materiale protetti dalla
legislazione degli Stati membri nel settore del diritto d'autore al [data citata
all'articolo 21, paragrafo 1] o in data successiva.
IT 33 IT
2. Le disposizioni di cui all’articolo 11 si applicano anche alle pubblicazioni di
carattere giornalistico antecedenti la data del [data citata all'articolo 21, paragrafo 1].
3. La presente direttiva si applica fatti salvi gli atti conclusi e i diritti acquisiti prima del
[data citata all'articolo 21, paragrafo 1].
Articolo 19
Disposizione transitoria
Gli accordi di licenza o di trasferimento dei diritti di autori ed artisti (interpreti o esecutori)
sono soggetti all'obbligo di trasparenza di cui all’articolo 14 a decorrere dal [un anno dopo la
data di cui all’articolo 21, paragrafo 1].
Articolo 20
Protezione dei dati personali
Il trattamento dei dati personali nel quadro della presente direttiva è effettuato in conformità
delle direttive 95/46/CE e 2002/58/CE.
Articolo 21
Recepimento
1. Gli Stati membri mettono in vigore le disposizioni legislative, regolamentari e
amministrative necessarie per conformarsi alla presente direttiva entro il [12 mesi
dall'entrata in vigore]. Essi ne informano immediatamente la Commissione.
Le disposizioni adottate dagli Stati membri contengono un riferimento alla presente
direttiva o sono corredate di tale riferimento all'atto della pubblicazione ufficiale. Le
modalità del riferimento sono stabilite dagli Stati membri.
2. Gli Stati membri comunicano alla Commissione il testo delle disposizioni principali
di diritto interno che adottano nel settore disciplinato dalla presente direttiva.
Articolo 22
Riesame
1. Non prima del [cinque anni dopo la data di cui all’articolo 21, paragrafo 1] la
Commissione procede a un riesame della presente direttiva e trasmette al Parlamento
europeo, al Consiglio e al Comitato economico e sociale europeo una relazione sulle
sue principali conclusioni.
2. Gli Stati membri forniscono alla Commissione le informazioni necessarie per
elaborare la relazione di cui al paragrafo 1.
Articolo 23
Entrata in vigore
La presente direttiva entra in vigore il ventesimo giorno successivo alla pubblicazione nella
Gazzetta ufficiale dell'Unione europea.
Articolo 24
Destinatari
Gli Stati membri sono destinatari della presente direttiva.
Fatto a Bruxelles, il
Per il Parlamento europeo Per il Consiglio
Il presidente Il presidente